**Σοφοκλέους Ἀντιγόνη**

(ed. Sir Richard Jebb, Cambridge. 1891)

**Ἀντιγόνη**
<br>ὦ κοινὸν αὐτάδελφον Ἰσμήνης κάρα,
<br>ἆρ᾽ οἶσθ᾽ ὅ τι Ζεὺς τῶν ἀπ᾽ Οἰδίπου κακῶν
<br>ὁποῖον οὐχὶ νῷν ἔτι ζώσαιν τελεῖ;
<br>οὐδὲν γὰρ οὔτ᾽ ἀλγεινὸν οὔτ᾽ ἄτης ἄτερ
<br>οὔτ᾽ αἰσχρὸν οὔτ᾽ ἄτιμόν ἐσθ᾽, ὁποῖον οὐ    5
<br>τῶν σῶν τε κἀμῶν οὐκ ὄπωπ᾽ ἐγὼ κακῶν.
<br>καὶ νῦν τί τοῦτ᾽ αὖ φασι πανδήμῳ πόλει
<br>κήρυγμα θεῖναι τὸν στρατηγὸν ἀρτίως;
<br>ἔχεις τι κεἰσήκουσας; ἤ σε λανθάνει
<br>πρὸς τοὺς φίλους στείχοντα τῶν ἐχθρῶν κακά; 10

**Ἰσμήνη**
<br>ἐμοὶ μὲν οὐδεὶς μῦθος, Ἀντιγόνη φίλων
<br>οὔθ᾽ ἡδὺς οὔτ᾽ ἀλγεινὸς ἵκετ᾽ ἐξ ὅτου
<br>δυοῖν ἀδελφοῖν ἐστερήθημεν δύο,
<br>μιᾷ θανόντοιν ἡμέρᾳ διπλῇ χερί·
<br>ἐπεὶ δὲ φροῦδός ἐστιν Ἀργείων στρατὸς   15
<br>ἐν νυκτὶ τῇ νῦν, οὐδὲν οἶδ᾽ ὑπέρτερον,
<br>οὔτ᾽ εὐτυχοῦσα μᾶλλον οὔτ᾽ ἀτωμένη.

**Ἀντιγόνη**
<br>ᾔδη καλῶς, καί σ᾽ ἐκτὸς αὐλείων πυλῶν
<br>τοῦδ᾽ οὕνεκ᾽ ἐξέπεμπον, ὡς μόνη κλύοις.

**Ἰσμήνη**
<br>τί δ᾽ ἔστι; δηλοῖς γάρ τι καλχαίνουσ᾽ ἔπος. 20

**Ἀντιγόνη**
<br>οὐ γὰρ τάφου νῷν τὼ κασιγνήτω **Κρέων**
<br>τὸν μὲν προτίσας, τὸν δ᾽ ἀτιμάσας ἔχει;
<br>Ἐτεοκλέα μέν, ὡς λέγουσι, σὺν δίκης
<br>χρήσει δικαίᾳ καὶ νόμου κατὰ χθονὸς
<br>ἔκρυψε τοῖς ἔνερθεν ἔντιμον νεκροῖς·    25
<br>τὸν δ᾽ ἀθλίως θανόντα Πολυνείκους νέκυν
<br>ἀστοῖσί φασιν ἐκκεκηρῦχθαι τὸ μὴ
<br>τάφῳ καλύψαι μηδὲ κωκῦσαί τινα,
<br>ἐᾶν δ᾽ ἄκλαυτον, ἄταφον, οἰωνοῖς γλυκὺν
<br>θησαυρὸν εἰσορῶσι πρὸς χάριν βορᾶς. 30
<br>τοιαῦτά φασι τὸν ἀγαθὸν Κρέοντα σοὶ
<br>κἀμοί, λέγω γὰρ κἀμέ, κηρύξαντ᾽ ἔχειν,
<br>καὶ δεῦρο νεῖσθαι ταῦτα τοῖσι μὴ εἰδόσιν
<br>σαφῆ προκηρύξοντα, καὶ τὸ πρᾶγμ᾽ ἄγειν
<br>οὐχ ὡς παρ᾽ οὐδέν, ἀλλ᾽ ὃς ἂν τούτων τι δρᾷ,    35
<br>φόνον προκεῖσθαι δημόλευστον ἐν πόλει.
<br>οὕτως ἔχει σοι ταῦτα, καὶ δείξεις τάχα
<br>εἴτ᾽ εὐγενὴς πέφυκας εἴτ᾽ ἐσθλῶν κακή.

**Ἰσμήνη**
<br>τί δ᾽, ὦ ταλαῖφρον, εἰ τάδ᾽ ἐν τούτοις, ἐγὼ
<br>λύουσ᾽ ἂν ἢ ᾽φάπτουσα προσθείμην πλέον; 40

**Ἀντιγόνη**
<br>εἰ ξυμπονήσεις καὶ ξυνεργάσει σκόπει.

**Ἰσμήνη**
<br>ποῖόν τι κινδύνευμα; ποῦ γνώμης ποτ᾽ εἰ;

**Ἀντιγόνη**
<br>εἰ τὸν νεκρὸν ξὺν τῇδε κουφιεῖς χερί.

**Ἰσμήνη**
<br>ἢ γὰρ νοεῖς θάπτειν σφ᾽, ἀπόρρητον πόλει;

**Ἀντιγόνη**
<br>τὸν γοῦν ἐμὸν καὶ τὸν σόν ἢν σὺ μὴ θέλῃς    45
<br>ἀδελφόν· οὐ γὰρ δὴ προδοῦσ᾽ ἁλώσομαι.

**Ἰσμήνη**
<br>ὦ σχετλία, Κρέοντος ἀντειρηκότος;

**Ἀντιγόνη**
<br>ἀλλ᾽ οὐδὲν αὐτῷ τῶν ἐμῶν μ᾽ εἴργειν μέτα.

**Ἰσμήνη**
<br>οἴμοι. φρόνησον, ὦ κασιγνήτη, πατὴρ
<br>ὡς νῷν ἀπεχθὴς δυσκλεής τ᾽ ἀπώλετο, 50
<br>πρὸς αὐτοφώρων ἀμπλακημάτων διπλᾶς
<br>ὄψεις ἀράξας αὐτὸς αὐτουργῷ χερί.
<br>ἔπειτα μήτηρ καὶ γυνή, διπλοῦν ἔπος,
<br>πλεκταῖσιν ἀρτάναισι λωβᾶται βίον·
<br>τρίτον δ᾽ ἀδελφὼ δύο μίαν καθ᾽ ἡμέραν   55
<br>αὐτοκτονοῦντε τὼ ταλαιπώρω μόρον
<br>κοινὸν κατειργάσαντ᾽ ἐπαλλήλοιν χεροῖν.
<br>νῦν δ᾽ αὖ μόνα δὴ νὼ λελειμμένα σκόπει
<br>ὅσῳ κάκιστ᾽ ὀλούμεθ᾽, εἰ νόμου βίᾳ
<br>ψῆφον τυράννων ἢ κράτη παρέξιμεν.   60
<br>ἀλλ᾽ ἐννοεῖν χρὴ τοῦτο μὲν γυναῖχ᾽ ὅτι
<br>ἔφυμεν, ὡς πρὸς ἄνδρας οὐ μαχουμένα.
<br>ἔπειτα δ᾽ οὕνεκ᾽ ἀρχόμεσθ᾽ ἐκ κρεισσόνων,
<br>καὶ ταῦτ᾽ ἀκούειν κἄτι τῶνδ᾽ ἀλγίονα.
<br>ἐγὼ μὲν οὖν αἰτοῦσα τοὺς ὑπὸ χθονὸς 65
<br>ξύγγνοιαν ἴσχειν, ὡς βιάζομαι τάδε,
<br>τοῖς ἐν τέλει βεβῶσι πείσομαι· τὸ γὰρ
<br>περισσὰ πράσσειν οὐκ ἔχει νοῦν οὐδένα.

**Ἀντιγόνη**
<br>οὔτ᾽ ἂν κελεύσαιμ᾽ οὔτ᾽ ἄν, εἰ θέλοις ἔτι
<br>πράσσειν, ἐμοῦ γ᾽ ἂν ἡδέως δρῴης μέτα.  70
<br>ἀλλ᾽ ἴσθ᾽ ὁποῖά σοι δοκεῖ, κεῖνον δ᾽ ἐγὼ
<br>θάψω· καλόν μοι τοῦτο ποιούσῃ θανεῖν.
<br>φίλη μετ᾽ αὐτοῦ κείσομαι, φίλου μέτα,
<br>ὅσια πανουργήσασ᾽. ἐπεὶ πλείων χρόνος
<br>ὃν δεῖ μ᾽ ἀρέσκειν τοῖς κάτω τῶν ἐνθάδε.    75
<br>ἐκεῖ γὰρ αἰεὶ κείσομαι· σοὶ δ᾽, εἰ δοκεῖ,
<br>τὰ τῶν θεῶν ἔντιμ᾽ ἀτιμάσασ᾽ ἔχε.

**Ἰσμήνη**
<br>ἐγὼ μὲν οὐκ ἄτιμα ποιοῦμαι, τὸ δὲ
<br>βίᾳ πολιτῶν δρᾶν ἔφυν ἀμήχανος.

**Ἀντιγόνη**
<br>σὺ μὲν τάδ᾽ ἂν προὔχοι᾽· ἐγὼ δὲ δὴ τάφον    80
<br>χώσουσ᾽ ἀδελφῷ φιλτάτῳ πορεύσομαι.

**Ἰσμήνη**
<br>οἴμοι ταλαίνης, ὡς ὑπερδέδοικά σου.

**Ἀντιγόνη**
<br>μὴ ᾽μοῦ προτάρβει· τὸν σὸν ἐξόρθου πότμον.

**Ἰσμήνη**
<br>ἀλλ᾽ οὖν προμηνύσῃς γε τοῦτο μηδενὶ
<br>τοὔργον, κρυφῇ δὲ κεῦθε, σὺν δ᾽ αὔτως ἐγώ.  85

**Ἀντιγόνη**
<br>οἴμοι, καταύδα· πολλὸν ἐχθίων ἔσει
<br>σιγῶσ᾽, ἐὰν μὴ πᾶσι κηρύξῃς τάδε.

**Ἰσμήνη**
<br>θερμὴν ἐπὶ ψυχροῖσι καρδίαν ἔχεις.

**Ἀντιγόνη**
<br>ἀλλ᾽ οἶδ᾽ ἀρέσκουσ᾽ οἷς μάλισθ᾽ ἁδεῖν με χρή.

**Ἰσμήνη**
<br>εἰ καὶ δυνήσει γ᾽· ἀλλ᾽ ἀμηχάνων ἐρᾷς.  90

**Ἀντιγόνη**
<br>οὐκοῦν, ὅταν δὴ μὴ σθένω, πεπαύσομαι.

**Ἰσμήνη**
<br>ἀρχὴν δὲ θηρᾶν οὐ πρέπει τἀμήχανα.

**Ἀντιγόνη**
<br>εἰ ταῦτα λέξεις, ἐχθαρεῖ μὲν ἐξ ἐμοῦ,
<br>ἐχθρὰ δὲ τῷ θανόντι προσκείσει δίκῃ.
<br>ἀλλ᾽ ἔα με καὶ τὴν ἐξ ἐμοῦ δυσβουλίαν   95
<br>παθεῖν τὸ δεινὸν τοῦτο· πείσομαι γὰρ οὐ
<br>τοσοῦτον οὐδὲν ὥστε μὴ οὐ καλῶς θανεῖν.

**Ἰσμήνη**
<br>ἀλλ᾽ εἰ δοκεῖ σοι, στεῖχε· τοῦτο δ᾽ ἴσθ᾽ ὅτι
<br>ἄνους μὲν ἔρχει, τοῖς φίλοις δ᾽ ὀρθῶς φίλη.

**Χορός**
<br>ἀκτὶς ἀελίου, τὸ κάλλιστον ἑπταπύλῳ φανὲν   100
<br>Θήβᾳ τῶν προτέρων φάος,
<br>ἐφάνθης ποτ᾽, ὦ χρυσέας
<br>ἁμέρας βλέφαρον,
<br>Διρκαίων ὑπὲρ ῥεέθρων μολοῦσα,  105
<br>τὸν λεύκασπιν Ἀργόθεν ἐκβάντα φῶτα πανσαγίᾳ
<br>φυγάδα πρόδρομον ὀξυτέρῳ κινήσασα χαλινῷ·
<br>ὃς ἐφ᾽ ἡμετέρᾳ γᾷ Πολυνείκους   110
<br>ἀρθεὶς νεικέων ἐξ ἀμφιλόγων
<br>ὀξέα κλάζων
<br>ἀετὸς εἰς γᾶν ὣς ὑπερέπτα,
<br>λευκῆς χιόνος πτέρυγι στεγανός,
<br>πολλῶν μεθ᾽ ὅπλων   115
<br>ξύν θ᾽ ἱπποκόμοις κορύθεσσιν.
<br>ξύν θ᾽ ἱπποκόμοις κορύθεσσιν.
<br>στὰς δ᾽ ὑπὲρ μελάθρων φονώσαισιν ἀμφιχανὼν κύκλῳ
<br>λόγχαις ἑπτάπυλον στόμα
<br>ἔβα, πρίν ποθ᾽ ἁμετέρων
<br>αἱμάτων γένυσιν πλησθῆναί τε καὶ στεφάνωμα πύργων   120
<br>πευκάενθ᾽ Ἥφαιστον ἑλεῖν. τοῖος ἀμφὶ νῶτ᾽ ἐτάθη
<br>πάταγος Ἄρεος, ἀντιπάλῳ δυσχείρωμα δράκοντος.   125
<br>Ζεὺς γὰρ μεγάλης γλώσσης κόμπους
<br>ὑπερεχθαίρει, καὶ σφας ἐσιδὼν
<br>πολλῷ ῥεύματι προσνισσομένους
<br>χρυσοῦ καναχῆς ὑπεροπλίαις, 130
<br>παλτῷ ῥιπτεῖ πυρὶ βαλβίδων
<br>ἐπ᾽ ἄκρων ἤδη
<br>νίκην ὁρμῶντ᾽ ἀλαλάξαι.
<br>ἀντιτύπᾳ δ᾽ ἐπὶ γᾷ πέσε τανταλωθεὶς
<br>πυρφόρος, ὃς τότε μαινομένᾳ ξὺν ὁρμᾷ    135
<br>βακχεύων ἐπέπνει
<br>ῥιπαῖς ἐχθίστων ἀνέμων.
<br>εἶχε δ᾽ ἄλλᾳ τὰ μέν,
<br>ἄλλα δ᾽ ἐπ᾽ ἄλλοις ἐπενώμα στυφελίζων μέγας Ἄρης
<br>δεξιόσειρος.    140
<br>ἑπτὰ λοχαγοὶ γὰρ ἐφ᾽ ἑπτὰ πύλαις
<br>ταχθέντες ἴσοι πρὸς ἴσους ἔλιπον
<br>Ζηνὶ τροπαίῳ πάγχαλκα τέλη,
<br>πλὴν τοῖν στυγεροῖν, ὣ πατρὸς ἑνὸς
<br>μητρός τε μιᾶς φύντε καθ᾽ αὑτοῖν    145
<br>δικρατεῖς λόγχας στήσαντ᾽ ἔχετον
<br>κοινοῦ θανάτου μέρος ἄμφω.
<br>ἀλλὰ γὰρ ἁ μεγαλώνυμος ἦλθε Νίκα
<br>τᾷ πολυαρμάτῳ ἀντιχαρεῖσα Θήβᾳ,
<br>ἐκ μὲν δὴ πολέμων   150
<br>τῶν νῦν θέσθαι λησμοσύναν,
<br>θεῶν δὲ ναοὺς χοροῖς
<br>παννυχίοις πάντας ἐπέλθωμεν, ὁ Θήβας δ᾽ ἐλελίχθων
<br>Βάκχιος ἄρχοι.
<br>ἀλλ᾽ ὅδε γὰρ δὴ βασιλεὺς χώρας, 155
<br>Κρέων ὁ Μενοικέως [ἄρχων] νεοχμὸς
<br>νεαραῖσι θεῶν ἐπὶ συντυχίαις
<br>χωρεῖ, τίνα δὴ μῆτιν ἐρέσσων,
<br>ὅτι σύγκλητον τήνδε γερόντων    160
<br>προὔθετο λέσχην,
<br>κοινῷ κηρύγματι πέμψας; 161b

**Κρέων**
<br>ἄνδρες, τὰ μὲν δὴ πόλεος ἀσφαλῶς θεοὶ
<br>πολλῷ σάλῳ σείσαντες ὤρθωσαν πάλιν.
<br>ὑμᾶς δ᾽ ἐγὼ πομποῖσιν ἐκ πάντων δίχα
<br>ἔστειλ᾽ ἱκέσθαι τοῦτο μὲν τὰ Λαΐου  165
<br>σέβοντας εἰδὼς εὖ θρόνων ἀεὶ κράτη,
<br>τοῦτ᾽ αὖθις, ἡνίκ᾽ Οἰδίπους ὤρθου πόλιν,
<br>κἀπεὶ διώλετ᾽, ἀμφὶ τοὺς κείνων ἔτι
<br>παῖδας μένοντας ἐμπέδοις φρονήμασιν.
<br>ὅτ᾽ οὖν ἐκεῖνοι πρὸς διπλῆς μοίρας μίαν 170
<br>καθ᾽ ἡμέραν ὤλοντο παίσαντές τε καὶ
<br>πληγέντες αὐτόχειρι σὺν μιάσματι,
<br>ἐγὼ κράτη δὴ πάντα καὶ θρόνους ἔχω
<br>γένους κατ᾽ ἀγχιστεῖα τῶν ὀλωλότων.
<br>ἀμήχανον δὲ παντὸς ἀνδρὸς ἐκμαθεῖν  175
<br>ψυχήν τε καὶ φρόνημα καὶ γνώμην, πρὶν ἂν
<br>ἀρχαῖς τε καὶ νόμοισιν ἐντριβὴς φανῇ.
<br>ἐμοὶ γὰρ ὅστις πᾶσαν εὐθύνων πόλιν
<br>μὴ τῶν ἀρίστων ἅπτεται βουλευμάτων
<br>ἀλλ᾽ ἐκ φόβου του γλῶσσαν ἐγκλῄσας ἔχει 180
<br>κάκιστος εἶναι νῦν τε καὶ πάλαι δοκεῖ·
<br>καὶ μεῖζον ὅστις ἀντὶ τῆς αὑτοῦ πάτρας
<br>φίλον νομίζει, τοῦτον οὐδαμοῦ λέγω.
<br>ἐγὼ γάρ, ἴστω Ζεὺς ὁ πάνθ᾽ ὁρῶν ἀεί,
<br>οὔτ᾽ ἂν σιωπήσαιμι τὴν ἄτην ὁρῶν    185
<br>στείχουσαν ἀστοῖς ἀντὶ τῆς σωτηρίας,
<br>οὔτ᾽ ἂν φίλον ποτ᾽ ἄνδρα δυσμενῆ χθονὸς
<br>θείμην ἐμαυτῷ, τοῦτο γιγνώσκων ὅτι
<br>ἥδ᾽ ἐστὶν ἡ σῴζουσα καὶ ταύτης ἔπι
<br>πλέοντες ὀρθῆς τοὺς φίλους ποιούμεθα.   190
<br>τοιοῖσδ᾽ ἐγὼ νόμοισι τήνδ᾽ αὔξω πόλιν,
<br>καὶ νῦν ἀδελφὰ τῶνδε κηρύξας ἔχω
<br>ἀστοῖσι παίδων τῶν ἀπ᾽ Οἰδίπου πέρι·
<br>Ἐτεοκλέα μέν, ὃς πόλεως ὑπερμαχῶν
<br>ὄλωλε τῆσδε, πάντ᾽ ἀριστεύσας δόρει,    195
<br>τάφῳ τε κρύψαι καὶ τὰ πάντ᾽ ἀφαγνίσαι
<br>ἃ τοῖς ἀρίστοις ἔρχεται κάτω νεκροῖς.
<br>τὸν δ᾽ αὖ ξύναιμον τοῦδε, Πολυνείκη λέγω,
<br>ὃς γῆν πατρῴαν καὶ θεοὺς τοὺς ἐγγενεῖς
<br>φυγὰς κατελθὼν ἠθέλησε μὲν πυρὶ 200
<br>πρῆσαι κατ᾽ ἄκρας, ἠθέλησε δ᾽ αἵματος
<br>κοινοῦ πάσασθαι, τοὺς δὲ δουλώσας ἄγειν,
<br>τοῦτον πόλει τῇδ᾽ ἐκκεκήρυκται τάφῳ
<br>μήτε κτερίζειν μήτε κωκῦσαί τινα,
<br>ἐᾶν δ᾽ ἄθαπτον καὶ πρὸς οἰωνῶν δέμας    205
<br>καὶ πρὸς κυνῶν ἐδεστὸν αἰκισθέν τ᾽ ἰδεῖν.
<br>τοιόνδ᾽ ἐμὸν φρόνημα, κοὔποτ᾽ ἔκ γ᾽ ἐμοῦ
<br>τιμὴν προέξουσ᾽ οἱ κακοὶ τῶν ἐνδίκων·
<br>ἀλλ᾽ ὅστις εὔνους τῇδε τῇ πόλει, θανὼν
<br>καὶ ζῶν ὁμοίως ἐξ ἐμοῦ τιμήσεται.   210

**Χορός**
<br>σοὶ ταῦτ᾽ ἀρέσκει, παῖ Μενοικέως Κρέον,
<br>τὸν τῇδε δύσνουν κἀς τὸν εὐμενῆ πόλει·
<br>νόμῳ δὲ χρῆσθαι παντί που πάρεστί σοι
<br>καὶ τῶν θανόντων χὠπόσοι ζῶμεν πέρι.

**Κρέων**
<br>ὡς ἂν σκοποὶ νῦν εἴτε τῶν εἰρημένων.    215

**Χορός**
<br>νεωτέρῳ τῳ τοῦτο βαστάζειν πρόθες.

**Κρέων**
<br>ἀλλ᾽ εἴσ᾽ ἑτοῖμοι τοῦ νεκροῦ γ᾽ ἐπίσκοποι.

**Χορός**
<br>τί δῆτ᾽ ἂν ἄλλο τοῦτ᾽ ἐπεντέλλοις ἔτι;

**Κρέων**
<br>τὸ μὴ ᾽πιχωρεῖν τοῖς ἀπιστοῦσιν τάδε.

**Χορός**
<br>οὔκ ἔστιν οὕτω μῶρος ὃς θανεῖν ἐρᾷ. 220

**Κρέων**
<br>καὶ μὴν ὁ μισθός γ᾽, οὗτος· ἀλλ᾽ ὑπ᾽ ἐλπίδων
<br>ἄνδρας τὸ κέρδος πολλάκις διώλεσεν.

**Φύλαξ**
<br>ἄναξ, ἐρῶ μὲν οὐχ ὅπως τάχους ὕπο
<br>δύσπνους ἱκάνω κοῦφον ἐξάρας πόδα.
<br>πολλὰς γὰρ ἔσχον φροντίδων ἐπιστάσεις,  225
<br>ὁδοῖς κυκλῶν ἐμαυτὸν εἰς ἀναστροφήν·
<br>ψυχὴ γὰρ ηὔδα πολλά μοι μυθουμένη·
<br>τάλας, τί χωρεῖς οἷ μολὼν δώσεις δίκην;

τλήμων, μενεῖς αὖ; κεἰ τάδ᾽ εἴσεται **Κρέων**
<br>ἄλλου παρ᾽ ἀνδρός; πῶς σὺ δῆτ᾽ οὐκ ἀλγύνει; 230
<br>τοιαῦθ᾽ ἑλίσσων ἤνυτον σχολῇ βραδύς.
<br>χοὔτως ὁδὸς βραχεῖα γίγνεται μακρά.
<br>τέλος γε μέντοι δεῦρ᾽ ἐνίκησεν μολεῖν
<br>σοί. κεἰ τὸ μηδὲν ἐξερῶ, φράσω δ᾽ ὅμως·
<br>τῆς ἐλπίδος γὰρ ἔρχομαι δεδραγμένος,    235
<br>τὸ μὴ παθεῖν ἂν ἄλλο πλὴν τὸ μόρσιμον.

**Κρέων**
<br>τί δ᾽ ἐστὶν ἀνθ᾽ οὗ τήνδ᾽ ἔχεις ἀθυμίαν;

**Φύλαξ**
<br>φράσαι θέλω σοι πρῶτα τἀμαυτοῦ· τὸ γὰρ
<br>πρᾶγμ᾽ οὔτ᾽ ἔδρασ᾽ οὔτ᾽ εἶδον ὅστις ἦν ὁ δρῶν,
<br>οὐδ᾽ ἂν δικαίως ἐς κακὸν πέσοιμί τι.    240

**Κρέων**
<br>εὖ γε στοχάζει κἀποφάργνυσαι κύκλῳ
<br>τὸ πρᾶγμα· δηλοῖς δ᾽ ὥς τι σημανῶν νέον.

**Φύλαξ**
<br>τὰ δεινὰ γάρ τοι προστίθησ᾽ ὄκνον πολύν.

**Κρέων**
<br>οὔκουν ἐρεῖς ποτ᾽, εἶτ᾽ ἀπαλλαχθεὶς ἄπει;

**Φύλαξ**
<br>καὶ δὴ λέγω σοι. τὸν νεκρόν τις ἀρτίως  245
<br>θάψας βέβηκε κἀπὶ χρωτὶ διψίαν
<br>κόνιν παλύνας κἀφαγιστεύσας ἃ χρή·

**Κρέων**
<br>τί φής; τίς ἀνδρῶν ἦν ὁ τολμήσας τάδε;

**Φύλαξ**
<br>οὐκ οἶδ᾽· ἐκεῖ γὰρ οὔτε του γενῇδος ἦν
<br>πλῆγμ᾽, οὐ δικέλλης ἐκβολή. στύφλος δὲ γῆ   250
<br>καὶ χέρσος, ἀρρὼξ οὐδ᾽ ἐπημαξευμένη
<br>τροχοῖσιν, ἀλλ᾽ ἄσημος οὑργάτης τις ἦν.
<br>ὅπως δ᾽ ὁ πρῶτος ἡμὶν ἡμεροσκόπος
<br>δείκνυσι, πᾶσι θαῦμα δυσχερὲς παρῆν.
<br>ὁ μὲν γὰρ ἠφάνιστο, τυμβήρης μὲν οὔ,    255
<br>λεπτὴ δ᾽, ἄγος φεύγοντος ὥς, ἐπῆν κόνις
<br>σημεῖα δ᾽ οὔτε θηρὸς οὔτε του κυνῶν
<br>ἐλθόντος, οὐ σπάσαντος ἐξεφαίνετο.
<br>λόγοι δ᾽ ἐν ἀλλήλοισιν ἐρρόθουν κακοί,
<br>φύλαξ ἐλέγχων φύλακα, κἂν ἐγίγνετο  260
<br>πληγὴ τελευτῶς᾽, οὐδ᾽ ὁ κωλύσων παρῆν.
<br>εἷς γάρ τις ἦν ἕκαστος οὑξειργασμένος,
<br>κοὐδεὶς ἐναργής, ἀλλ᾽ ἔφευγε μὴ εἰδέναι.
<br>ἦμεν δ᾽ ἑτοῖμοι καὶ μύδρους αἴρειν χεροῖν
<br>καὶ πῦρ διέρπειν καὶ θεοὺς ὁρκωμοτεῖν,  265
<br>τὸ μήτε δρᾶσαι μήτε τῳ ξυνειδέναι
<br>τὸ πρᾶγμα βουλεύσαντι μηδ᾽ εἰργασμένῳ.
<br>τέλος δ᾽ ὅτ᾽ οὐδὲν ἦν ἐρευνῶσιν πλέον,
<br>λέγει τις εἷς, ὃ πάντας ἐς πέδον κάρα
<br>νεῦσαι φόβῳ προὔτρεψεν· οὐ γὰρ εἴχομεν  270
<br>οὔτ᾽ ἀντιφωνεῖν οὔθ᾽ ὅπως δρῶντες καλῶς
<br>πράξαιμεν. ἦν δ᾽ ὁ μῦθος ὡς ἀνοιστέον
<br>σοὶ τοὔργον εἴη τοῦτο κοὐχὶ κρυπτέον.
<br>καὶ ταῦτ᾽ ἐνίκα, κἀμὲ τὸν δυσδαίμονα
<br>πάλος καθαιρεῖ τοῦτο τἀγαθὸν λαβεῖν.    275
<br>πάρειμι δ᾽ ἄκων οὐχ ἑκοῦσιν, οἶδ᾽ ὅτι·
<br>στέργει γὰρ οὐδεὶς ἄγγελον κακῶν ἐπῶν.

**Χορός**
<br>ἄναξ, ἐμοί τοί, μή τι καὶ θεήλατον
<br>τοὔργον τόδ᾽, ἡ ξύννοια βουλεύει πάλαι

**Κρέων**
<br>παῦσαι, πρὶν ὀργῆς καὶ ᾽μὲ μεστῶσαι λέγων,  280
<br>μὴ ᾽φευρεθῇς ἄνους τε καὶ γέρων ἅμα.
<br>λέγεις γὰρ οὐκ ἀνεκτὰ δαίμονας λέγων
<br>πρόνοιαν ἴσχειν τοῦδε τοῦ νεκροῦ πέρι.
<br>πότερον ὑπερτιμῶντες ὡς εὐεργέτην
<br>ἔκρυπτον αὐτόν, ὅστις ἀμφικίονας    285
<br>ναοὺς πυρώσων ἦλθε κἀναθήματα
<br>καὶ γῆν ἐκείνων καὶ νόμους διασκεδῶν;
<br>ἢ τοὺς κακοὺς τιμῶντας εἰσορᾷς θεούς;
<br>οὔκ ἔστιν. ἀλλὰ ταῦτα καὶ πάλαι πόλεως
<br>ἄνδρες μόλις φέροντες ἐρρόθουν ἐμοί,    290
<br>κρυφῇ κάρα σείοντες, οὐδ᾽ ὑπὸ ζυγῷ
<br>λόφον δικαίως εἶχον, ὡς στέργειν ἐμέ.
<br>ἐκ τῶνδε τούτους ἐξεπίσταμαι καλῶς
<br>παρηγμένους μισθοῖσιν εἰργάσθαι τάδε.
<br>οὐδὲν γὰρ ἀνθρώποισιν οἷον ἄργυρος  295
<br>κακὸν νόμισμ᾽ ἔβλαστε. τοῦτο καὶ πόλεις
<br>πορθεῖ, τόδ᾽ ἄνδρας ἐξανίστησιν δόμων·
<br>τόδ᾽ ἐκδιδάσκει καὶ παραλλάσσει φρένας
<br>χρηστὰς πρὸς αἰσχρὰ πράγματ᾽ ἵστασθαι βροτῶν·
<br>πανουργίας δ᾽ ἔδειξεν ἀνθρώποις ἔχειν   300
<br>καὶ παντὸς ἔργου δυσσέβειαν εἰδέναι.
<br>ὅσοι δὲ μισθαρνοῦντες ἤνυσαν τάδε,
<br>χρόνῳ ποτ᾽ ἐξέπραξαν ὡς δοῦναι δίκην.
<br>ἀλλ᾽ εἴπερ ἴσχει Ζεὺς ἔτ᾽ ἐξ ἐμοῦ σέβας,
<br>εὖ τοῦτ᾽ ἐπίστασ᾽, ὅρκιος δέ σοι λέγω·  305
<br>εἰ μὴ τὸν αὐτόχειρα τοῦδε τοῦ τάφου
<br>εὑρόντες ἐκφανεῖτ᾽ ἐς ὀφθαλμοὺς ἐμούς,
<br>οὐχ ὑμὶν Ἅιδης μοῦνος ἀρκέσει, πρὶν ἂν
<br>ζῶντες κρεμαστοὶ τήνδε δηλώσηθ᾽ ὕβριν,
<br>ἵν᾽ εἰδότες τὸ κέρδος ἔνθεν οἰστέον 310
<br>τὸ λοιπὸν ἁρπάζητε, καὶ μάθηθ᾽ ὅτι
<br>οὐκ ἐξ ἅπαντος δεῖ τὸ κερδαίνειν φιλεῖν.
<br>ἐκ τῶν γὰρ αἰσχρῶν λημμάτων τοὺς πλείονας
<br>ἀτωμένους ἴδοις ἂν ἢ σεσωσμένους.

**Φύλαξ**
<br>εἰπεῖν τι δώσεις ἢ στραφεὶς οὕτως ἴω;   315

**Κρέων**
<br>οὐκ οἶσθα καὶ νῦν ὡς ἀνιαρῶς λέγεις;

**Φύλαξ**
<br>ἐν τοῖσιν ὠσὶν ἢ ᾽πὶ τῇ ψυχῇ δάκνει;

**Κρέων**
<br>τί δὲ ῥυθμίζεις τὴν ἐμὴν λύπην ὅπου;

**Φύλαξ**
<br>ὁ δρῶν σ᾽ ἀνιᾷ τὰς φρένας, τὰ δ᾽ ὦτ᾽ ἐγώ.

**Κρέων**
<br>οἴμ᾽ ὡς λάλημα δῆλον ἐκπεφυκὸς εἶ.  320

**Φύλαξ**
<br>οὔκουν τό γ᾽ ἔργον τοῦτο ποιήσας ποτέ.

**Κρέων**
<br>καὶ ταῦτ᾽ ἐπ᾽ ἀργύρῳ γε τὴν ψυχὴν προδούς.

**Φύλαξ**
<br>φεῦ·
<br>ἦ δεινὸν ᾧ δοκῇ γε καὶ ψευδῆ δοκεῖν.

**Κρέων**
<br>κόμψευέ νυν τὴν δόξαν· εἰ δὲ ταῦτα μὴ
<br>φανεῖτέ μοι τοὺς δρῶντας, ἐξερεῖθ᾽ ὅτι  325
<br>τὰ δειλὰ κέρδη πημονὰς ἐργάζεται.

**Φύλαξ**
<br>ἀλλ᾽ εὑρεθείη μὲν μάλιστ᾽· ἐὰν δέ τοι
<br>ληφθῇ τε καὶ μή, τοῦτο γὰρ τύχη κρινεῖ,
<br>οὐκ ἔσθ᾽ ὅπως ὄψει σὺ δεῦρ᾽ ἐλθόντα με·
<br>καὶ νῦν γὰρ ἐκτὸς ἐλπίδος γνώμης τ᾽ ἐμῆς    330
<br>σωθεὶς ὀφείλω τοῖς θεοῖς πολλὴν χάριν.

**Χορός**
<br>πολλὰ τὰ δεινὰ κοὐδὲν ἀνθρώπου δεινότερον πέλει.
<br>τοῦτο καὶ πολιοῦ πέραν πόντου χειμερίῳ νότῳ 335
<br>χωρεῖ, περιβρυχίοισιν
<br>περῶν ὑπ᾽ οἴδμασιν.
<br>θεῶν τε τὰν ὑπερτάταν, Γᾶν
<br>ἄφθιτον, ἀκαμάταν, ἀποτρύεται
<br>ἰλλομένων ἀρότρων ἔτος εἰς ἔτος
<br>ἱππείῳ γένει πολεύων.   340
<br>κουφονόων τε φῦλον ὀρνίθων ἀμφιβαλὼν ἄγει
<br>καὶ θηρῶν ἀγρίων ἔθνη πόντου τ᾽ εἰναλίαν φύσιν  345
<br>σπείραισι δικτυοκλώστοις,
<br>περιφραδὴς ἀνήρ·
<br>κρατεῖ δὲ μηχαναῖς ἀγραύλου
<br>θηρὸς ὀρεσσιβάτα, λασιαύχενά θ᾽ 350
<br>ἵππον ὀχμάζεται ἀμφὶ λόφον ζυγῶν
<br>οὔρειόν τ᾽ ἀκμῆτα ταῦρον.
<br>καὶ φθέγμα καὶ ἀνεμόεν φρόνημα καὶ ἀστυνόμους   355
<br>ὀργὰς ἐδιδάξατο καὶ δυσαύλων
<br>πάγων ὑπαίθρεια καὶ δύσομβρα φεύγειν βέλη
<br>παντοπόρος· ἄπορος ἐπ᾽ οὐδὲν ἔρχεται
<br>τὸ μέλλον· Ἅιδα μόνον φεῦξιν οὐκ ἐπάξεται·  360
<br>νόσων δ᾽ ἀμηχάνων φυγὰς ξυμπέφρασται.
<br>σοφόν τι τὸ μηχανόεν τέχνας ὑπὲρ ἐλπίδ᾽ ἔχων    365
<br>τοτὲ μὲν κακόν, ἄλλοτ᾽ ἐπ᾽ ἐσθλὸν ἕρπει,
<br>νόμους γεραίρων χθονὸς θεῶν τ᾽ ἔνορκον δίκαν,
<br>ὑψίπολις· ἄπολις ὅτῳ τὸ μὴ καλὸν    370
<br>ξύνεστι τόλμας χάριν. μήτ᾽ ἐμοὶ παρέστιος
<br>γένοιτο μήτ᾽ ἴσον φρονῶν ὃς τάδ᾽ ἔρδει. 375
<br>ἐς δαιμόνιον τέρας ἀμφινοῶ
<br>τόδε· πῶς εἰδὼς ἀντιλογήσω
<br>τήνδ᾽ οὐκ εἶναι παῖδ᾽ Ἀντιγόνην.
<br>ὦ δύστηνος
<br>καὶ δυστήνου πατρὸς Οἰδιπόδα,   380
<br>τί ποτ᾽; οὐ δή που σέ γ᾽ ἀπιστοῦσαν
<br>τοῖς βασιλείοισιν ἄγουσι νόμοις
<br>καὶ ἐν ἀφροσύνῃ καθελόντες;

**Φύλαξ**
<br>ἥδ᾽ ἔστ᾽ ἐκείνη τοὔργον ἡ ᾽ξειργασμένη·
<br>τήνδ᾽ εἵλομεν θάπτουσαν. ἀλλὰ ποῦ Κρέων;    385

**Χορός**
<br>ὅδ᾽ ἐκ δόμων ἄψορρος εἰς δέον περᾷ.

**Κρέων**
<br>τί δ᾽ ἔστι; ποίᾳ ξύμμετρος προὔβην τύχῃ;

**Φύλαξ**
<br>ἄναξ, βροτοῖσιν οὐδέν ἔστ᾽ ἀπώμοτον.
<br>ψεύδει γὰρ ἡ ᾽πίνοια τὴν γνώμην· ἐπεὶ
<br>σχολῇ ποθ᾽ ἥξειν δεῦρ᾽ ἂν ἐξηύχουν ἐγὼ  390
<br>ταῖς σαῖς ἀπειλαῖς αἷς ἐχειμάσθην τότε
<br>ἀλλ᾽ ἡ γὰρ ἐκτὸς καὶ παρ᾽ ἐλπίδας χαρὰ
<br>ἔοικεν ἄλλῃ μῆκος οὐδὲν ἡδονῇ,
<br>ἥκω, δι᾽ ὅρκων καίπερ ὢν ἀπώμοτος,
<br>κόρην ἄγων τήνδ᾽, ἣ καθῃρέθη τάφον  395
<br>κοσμοῦσα. κλῆρος ἐνθάδ᾽ οὐκ ἐπάλλετο,
<br>ἀλλ᾽ ἔστ᾽ ἐμὸν θοὔρμαιον, οὐκ ἄλλου, τόδε.
<br>καὶ νῦν, ἄναξ, τήνδ᾽ αὐτός, ὡς θέλεις, λαβὼν
<br>καὶ κρῖνε κἀξέλεγχ᾽· ἐγὼ δ᾽ ἐλεύθερος
<br>δίκαιός εἰμι τῶνδ᾽ ἀπηλλάχθαι κακῶν.    400

**Κρέων**
<br>ἄγεις δὲ τήνδε τῷ τρόπῳ πόθεν λαβών;

**Φύλαξ**
<br>αὕτη τὸν ἄνδρ᾽ ἔθαπτε· πάντ᾽ ἐπίστασαι.

**Κρέων**
<br>ἦ καὶ ξυνίης καὶ λέγεις ὀρθῶς ἃ φῄς;

**Φύλαξ**
<br>ταύτην γ᾽ ἰδὼν θάπτουσαν ὃν σὺ τὸν νεκρὸν
<br>ἀπεῖπας. ἆρ᾽ ἔνδηλα καὶ σαφῆ λέγω;  405

**Κρέων**
<br>καὶ πῶς ὁρᾶται κἀπίληπτος ᾑρέθη;

**Φύλαξ**
<br>τοιοῦτον ἦν τὸ πρᾶγμ᾽. ὅπως γὰρ ἥκομεν,
<br>πρὸς σοῦ τὰ δείν᾽ ἐκεῖν᾽ ἐπηπειλημένοι,
<br>πᾶσαν κόνιν σήραντες, ἣ κατεῖχε τὸν
<br>νέκυν, μυδῶν τε σῶμα γυμνώσαντες εὖ,    410
<br>καθήμεθ᾽ ἄκρων ἐκ πάγων ὑπήνεμοι,
<br>ὀσμὴν ἀπ᾽ αὐτοῦ μὴ βάλοι πεφευγότες,
<br>ἐγερτὶ κινῶν ἄνδρ᾽ ἀνὴρ ἐπιρρόθοις
<br>κακοῖσιν, εἴ τις τοῦδ᾽ ἀκηδήσοι πόνου.
<br>χρόνον τάδ᾽ ἦν τοσοῦτον, ἔστ᾽ ἐν αἰθέρι 415
<br>μέσῳ κατέστη λαμπρὸς ἡλίου κύκλος
<br>καὶ καῦμ᾽ ἔθαλπε· καὶ τότ᾽ ἐξαίφνης χθονὸς
<br>τυφὼς ἀείρας σκηπτόν οὐράνιον ἄχος,
<br>πίμπλησι πεδίον, πᾶσαν αἰκίζων φόβην
<br>ὕλης πεδιάδος, ἐν δ᾽ ἐμεστώθη μέγας 420
<br>αἰθήρ· μύσαντες δ᾽ εἴχομεν θείαν νόσον.
<br>καὶ τοῦδ᾽ ἀπαλλαγέντος ἐν χρόνῳ μακρῷ,
<br>ἡ παῖς ὁρᾶται, κἀνακωκύει πικρᾶς
<br>ὄρνιθος ὀξὺν φθόγγον, ἐς ὅταν κενῆς
<br>εὐνῆς νεοσσῶν ὀρφανὸν βλέψῃ λέχος.  425
<br>οὕτω δὲ χαὔτη, ψιλὸν ὡς ὁρᾷ νέκυν,
<br>γόοισιν ἐξῴμωξεν, ἐκ δ᾽ ἀρὰς κακὰς
<br>ἠρᾶτο τοῖσι τοὔργον ἐξειργασμένοις.
<br>καὶ χερσὶν εὐθὺς διψίαν φέρει κόνιν,
<br>ἔκ τ᾽ εὐκροτήτου χαλκέας ἄρδην πρόχου   430
<br>χοαῖσι τρισπόνδοισι τὸν νέκυν στέφει.
<br>χἠμεῖς ἰδόντες ἱέμεσθα, σὺν δέ νιν
<br>θηρώμεθ᾽ εὐθὺς οὐδὲν ἐκπεπληγμένην,
<br>καὶ τάς τε πρόσθεν τάς τε νῦν ἠλέγχομεν
<br>πράξεις· ἄπαρνος δ᾽ οὐδενὸς καθίστατο,  435
<br>ἅμ᾽ ἡδέως ἔμοιγε κἀλγεινῶς ἅμα.
<br>τὸ μὲν γὰρ αὐτὸν ἐκ κακῶν πεφευγέναι
<br>ἥδιστον, ἐς κακὸν δὲ τοὺς φίλους ἄγειν
<br>ἀλγεινόν· ἀλλὰ πάντα ταῦθ᾽ ἥσσω λαβεῖν
<br>ἐμοὶ πέφυκε τῆς ἐμῆς σωτηρίας.  440

**Κρέων**
<br>σὲ δή, σὲ τὴν νεύουσαν εἰς πέδον κάρα,
<br>φὴς ἢ καταρνεῖ μὴ δεδρακέναι τάδε·

**Ἀντιγόνη**
<br>καὶ φημὶ δρᾶσαι κοὐκ ἀπαρνοῦμαι τὸ μή.

**Κρέων**
<br>σὺ μὲν κομίζοις ἂν σεαυτὸν ᾖ θέλεις
<br>ἔξω βαρείας αἰτίας ἐλεύθερον·   445
<br>σὺ δ᾽ εἰπέ μοι μὴ μῆκος, ἀλλὰ συντόμως,
<br>ᾔδησθα κηρυχθέντα μὴ πράσσειν τάδε;

**Ἀντιγόνη**
<br>ᾔδη· τί δ᾽ οὐκ ἔμελλον; ἐμφανῆ γὰρ ἦν.

**Κρέων**
<br>καὶ δῆτ᾽ ἐτόλμας τούσδ᾽ ὑπερβαίνειν νόμους;

**Ἀντιγόνη**
<br>οὐ γάρ τί μοι Ζεὺς ἦν ὁ κηρύξας τάδε,   450
<br>οὐδ᾽ ἡ ξύνοικος τῶν κάτω θεῶν Δίκη
<br>τοιούσδ᾽ ἐν ἀνθρώποισιν ὥρισεν νόμους.
<br>οὐδὲ σθένειν τοσοῦτον ᾠόμην τὰ σὰ
<br>κηρύγμαθ᾽, ὥστ᾽ ἄγραπτα κἀσφαλῆ θεῶν
<br>νόμιμα δύνασθαι θνητὸν ὄνθ᾽ ὑπερδραμεῖν.    455
<br>οὐ γάρ τι νῦν γε κἀχθές, ἀλλ᾽ ἀεί ποτε
<br>ζῇ ταῦτα, κοὐδεὶς οἶδεν ἐξ ὅτου ᾽φάνη.
<br>τούτων ἐγὼ οὐκ ἔμελλον, ἀνδρὸς οὐδενὸς
<br>φρόνημα δείσασ᾽, ἐν θεοῖσι τὴν δίκην
<br>δώσειν· θανουμένη γὰρ ἐξῄδη, τί δ᾽ οὔ;  460
<br>κεἰ μὴ σὺ προὐκήρυξας. εἰ δὲ τοῦ χρόνου
<br>πρόσθεν θανοῦμαι, κέρδος αὔτ᾽ ἐγὼ λέγω.
<br>ὅστις γὰρ ἐν πολλοῖσιν ἐς ἐγὼ κακοῖς
<br>ζῇ, πῶς ὅδ᾽ Οὐχὶ κατθανὼν κέρδος φέρει;
<br>οὕτως ἔμοιγε τοῦδε τοῦ μόρου τυχεῖν 465
<br>παρ᾽ οὐδὲν ἄλγος· ἀλλ᾽ ἄν, εἰ τὸν ἐξ ἐμῆς
<br>μητρὸς θανόντ᾽ ἄθαπτον ἠνσχόμην νέκυν,
<br>κείνοις ἂν ἤλγουν· τοῖσδε δ᾽ οὐκ ἀλγύνομαι.
<br>σοὶ δ᾽ εἰ δοκῶ νῦν μῶρα δρῶσα τυγχάνειν,
<br>σχεδόν τι μώρῳ μωρίαν ὀφλισκάνω.    470

**Χορός**
<br>δηλοῖ τὸ γέννημ᾽ ὠμὸν ἐξ ὠμοῦ πατρὸς
<br>τῆς παιδός. εἴκειν δ᾽ οὐκ ἐπίσταται κακοῖς.

**Κρέων**
<br>ἀλλ᾽ ἴσθι τοι τὰ σκλήρ᾽ ἄγαν φρονήματα
<br>πίπτειν μάλιστα, καὶ τὸν ἐγκρατέστατον
<br>σίδηρον ὀπτὸν ἐκ πυρὸς περισκελῆ    475
<br>θραυσθέντα καὶ ῥαγέντα πλεῖστ᾽ ἂν εἰσίδοις·
<br>σμικρῷ χαλινῷ δ᾽ οἶδα τοὺς θυμουμένους
<br>ἵππους καταρτυθέντας· οὐ γὰρ ἐκπέλει
<br>φρονεῖν μέγ᾽ ὅστις δοῦλός ἐστι τῶν πέλας.
<br>αὕτη δ᾽ ὑβρίζειν μὲν τότ᾽ ἐξηπίστατο,   480
<br>νόμους ὑπερβαίνουσα τοὺς προκειμένους·
<br>ὕβρις δ᾽, ἐπεὶ δέδρακεν, ἥδε δευτέρα,
<br>τούτοις ἐπαυχεῖν καὶ δεδρακυῖαν γελᾶν.
<br>ἦ νῦν ἐγὼ μὲν οὐκ ἀνήρ, αὕτη δ᾽ ἀνήρ,
<br>εἰ ταῦτ᾽ ἀνατὶ τῇδε κείσεται κράτη. 485
<br>ἀλλ᾽ εἴτ᾽ ἀδελφῆς εἴθ᾽ ὁμαιμονεστέρα
<br>τοῦ παντὸς ἡμῖν Ζηνὸς ἑρκείου κυρεῖ,
<br>αὐτή τε χἠ ξύναιμος οὐκ ἀλύξετον
<br>μόρου κακίστου· καὶ γὰρ οὖν κείνην ἴσον
<br>ἐπαιτιῶμαι τοῦδε βουλεῦσαι τάφου.   490
<br>καί νιν καλεῖτ᾽· ἔσω γὰρ εἶδον ἀρτίως
<br>λυσσῶσαν αὐτὴν οὐδ᾽ ἐπήβολον φρενῶν.
<br>φιλεῖ δ᾽ ὁ θυμὸς πρόσθεν, ᾑρῆσθαι κλοπεὺς
<br>τῶν μηδὲν ὀρθῶς ἐν σκότῳ τεχνωμένων·
<br>μισῶ γε μέντοι χὤταν ἐν κακοῖσί τις 495
<br>ἁλοὺς ἔπειτα τοῦτο καλλύνειν θέλῃ.

**Ἀντιγόνη**
<br>θέλεις τι μεῖζον ἢ κατακτεῖναί μ᾽ ἑλών;

**Κρέων**
<br>ἐγὼ μὲν οὐδέν· τοῦτ᾽ ἔχων ἅπαντ᾽ ἔχω.

**Ἀντιγόνη**
<br>τί δῆτα μέλλεις; ὡς ἐμοὶ τῶν σῶν λόγων
<br>ἀρεστὸν οὐδὲν μηδ᾽ ἀρεσθείη ποτέ·   500
<br>οὕτω δὲ καὶ σοὶ τἄμ᾽ ἀφανδάνοντ᾽ ἔφυ.
<br>καίτοι πόθεν κλέος γ᾽ ἂν εὐκλεέστερον
<br>κατέσχον ἢ τὸν αὐτάδελφον ἐν τάφῳ
<br>τιθεῖσα; τούτοις τοῦτο πᾶσιν ἁνδάνειν
<br>λέγοιτ᾽ ἄν, εἰ μὴ γλῶσσαν ἐγκλῄοι φόβος.    505
<br>ἀλλ᾽ ἡ τυραννὶς πολλά τ᾽ ἄλλ᾽ εὐδαιμονεῖ
<br>κἄξεστιν αὐτῇ δρᾶν λέγειν θ᾽ ἃ βούλεται.

**Κρέων**
<br>σὺ τοῦτο μούνη τῶνδε Καδμείων ὁρᾷς.

**Ἀντιγόνη**
<br>ὁρῶσι χοὖτοι, σοὶ δ᾽ ὑπίλλουσιν στόμα.

**Κρέων**
<br>σὺ δ᾽ οὐκ ἐπαιδεῖ, τῶνδε χωρὶς εἰ φρονεῖς;  510

**Ἀντιγόνη**
<br>οὐδὲν γὰρ αἰσχρὸν τοὺς ὁμοσπλάγχνους σέβειν.

**Κρέων**
<br>οὔκουν ὅμαιμος χὠ καταντίον θανών;

**Ἀντιγόνη**
<br>ὅμαιμος ἐκ μιᾶς τε καὶ ταὐτοῦ πατρός.

**Κρέων**
<br>πῶς δῆτ᾽ ἐκείνῳ δυσσεβῆ τιμᾷς χάριν;

**Ἀντιγόνη**
<br>οὐ μαρτυρήσει ταῦθ᾽ ὁ κατθανὼν νέκυς.   515

**Κρέων**
<br>εἴ τοί σφε τιμᾷς ἐξ ἴσου τῷ δυσσεβεῖ.

**Ἀντιγόνη**
<br>οὐ γάρ τι δοῦλος, ἀλλ᾽ ἀδελφὸς ὤλετο.

**Κρέων**
<br>πορθῶν δὲ τήνδε γῆν· ὁ δ᾽ ἀντιστὰς ὕπερ.

**Ἀντιγόνη**
<br>ὁμῶς ὅ γ᾽ Ἅιδης τοὺς νόμους τούτους ποθεῖ.

**Κρέων**
<br>ἀλλ᾽ οὐχ ὁ χρηστὸς τῷ κακῷ λαχεῖν ἴσος. 520

**Ἀντιγόνη**
<br>τίς οἶδεν εἰ κάτωθεν εὐαγῆ τάδε;

**Κρέων**
<br>οὔτοι ποθ᾽ οὑχθρός, οὐδ᾽ ὅταν θάνῃ, φίλος.

**Ἀντιγόνη**
<br>οὔτοι συνέχθειν, ἀλλὰ συμφιλεῖν ἔφυν.

**Κρέων**
<br>κάτω νυν ἐλθοῦσ᾽, εἰ φιλητέον, φίλει
<br>κείνους· ἐμοῦ δὲ ζῶντος οὐκ ἄρξει γυνή. 525

**Χορός**
<br>καὶ μὴν πρὸ πυλῶν ἥδ᾽ Ἰσμήνη,
<br>φιλάδελφα κάτω δάκρυ᾽ εἰβομένη·
<br>νεφέλη δ᾽ ὀφρύων ὕπερ αἱματόεν
<br>ῥέθος αἰσχύνει,
<br>τέγγουσ᾽ εὐῶπα παρειάν. 530

**Κρέων**
<br>σὺ δ᾽, ἣ κατ᾽ οἴκους ὡς ἔχιδν᾽ ὑφειμένη
<br>λήθουσά μ᾽ ἐξέπινες, οὐδ᾽ ἐμάνθανον
<br>τρέφων δύ᾽ ἄτα κἀπαναστάσεις θρόνων,
<br>φέρ᾽, εἰπὲ δή μοι, καὶ σὺ τοῦδε τοῦ τάφου
<br>φήσεις μετασχεῖν, ἢ ᾽ξομεῖ τὸ μὴ εἰδέναι;   535

**Ἰσμήνη**
<br>δέδρακα τοὔργον, εἴπερ ἥδ᾽ ὁμορροθεῖ
<br>καὶ ξυμμετίσχω καὶ φέρω τῆς αἰτίας.

**Ἀντιγόνη**
<br>ἀλλ᾽ οὐκ ἐάσει τοῦτό γ᾽ ἡ δίκη σ᾽, ἐπεὶ
<br>οὔτ᾽ ἠθέλησας οὔτ᾽ ἐγὼ ᾽κοινωσάμην.

**Ἰσμήνη**
<br>ἀλλ᾽ ἐν κακοῖς τοῖς σοῖσιν οὐκ αἰσχύνομαι   540
<br>ξύμπλουν ἐμαυτὴν τοῦ πάθους ποιουμένη.

**Ἀντιγόνη**
<br>ὧν τοὔργον, Ἅιδης χοἰ κάτω ξυνίστορες·
<br>λόγοις δ᾽ ἐγὼ φιλοῦσαν οὐ στέργω φίλην.

**Ἰσμήνη**
<br>μήτοι, κασιγνήτη, μ᾽ ἀτιμάσῃς τὸ μὴ οὐ
<br>θανεῖν τε σὺν σοὶ τὸν θανόντα θ᾽ ἁγνίσαι.   545

**Ἀντιγόνη**
<br>μή μοι θάνῃς σὺ κοινὰ μηδ᾽ ἃ μὴ ᾽θιγες
<br>ποιοῦ σεαυτῆς. ἀρκέσω θνῄσκουσ᾽ ἐγώ.

**Ἰσμήνη**
<br>καὶ τίς βίος μοι σοῦ λελειμμένῃ φίλος;

**Ἀντιγόνη**
<br>Κρέοντ᾽ ἐρώτα· τοῦδε γὰρ σὺ κηδεμών.

**Ἰσμήνη**
<br>τί ταῦτ᾽ ἀνιᾷς μ᾽, οὐδὲν ὠφελουμένη;    550

**Ἀντιγόνη**
<br>ἀλγοῦσα μὲν δῆτ᾽ εἰ γελῶ γ᾽ ἐν σοὶ γελῶ.

**Ἰσμήνη**
<br>τί δῆτ᾽ ἂν ἀλλὰ νῦν σ᾽ ἔτ᾽ ὠφελοῖμ᾽ ἐγώ;

**Ἀντιγόνη**
<br>σῶσον σεαυτήν· οὐ φθονῶ σ᾽ ὑπεκφυγεῖν.

**Ἰσμήνη**
<br>οἴμοι τάλαινα, κἀμπλάκω τοῦ σοῦ μόρου;

**Ἀντιγόνη**
<br>σὺ μὲν γὰρ εἵλου ζῆν, ἐγὼ δὲ κατθανεῖν. 555

**Ἰσμήνη**
<br>ἀλλ᾽ οὐκ ἐπ᾽ ἀρρήτοις γε τοῖς ἐμοῖς λόγοις.

**Ἀντιγόνη**
<br>καλῶς σὺ μὲν τοῖς, τοῖς δ᾽ ἐγὼ ᾽δόκουν φρονεῖν.

**Ἰσμήνη**
<br>καὶ μὴν ἴση νῷν ἐστιν ἡ ᾽ξαμαρτία.

**Ἀντιγόνη**
<br>θάρσει· σὺ μὲν ζῇς, ἡ δ᾽ ἐμὴ ψυχὴ πάλαι
<br>τέθνηκεν, ὥστε τοῖς θανοῦσιν ὠφελεῖν.   560

**Κρέων**
<br>τὼ παῖδε φημὶ τώδε τὴν μὲν ἀρτίως
<br>ἄνουν πεφάνθαι, τὴν δ᾽ ἀφ᾽ οὗ τὰ πρῶτ᾽ ἔφυ.

**Ἰσμήνη**
<br>οὐ γάρ ποτ᾽, ὦναξ, οὐδ᾽ ὃς ἂν βλάστῃ μένει
<br>νοῦς τοῖς κακῶς πράσσουσιν, ἀλλ᾽ ἐξίσταται.

**Κρέων**
<br>σοὶ γοῦν, ὅθ᾽ εἵλου σὺν κακοῖς πράσσειν κακά.   565

**Ἰσμήνη**
<br>τί γὰρ μόνῃ μοι τῆσδ᾽ ἄτερ βιώσιμον;

**Κρέων**
<br>ἀλλ᾽ ἥδε μέντοι μὴ λέγ᾽· οὐ γὰρ ἔστ᾽ ἔτι.

**Ἰσμήνη**
<br>ἀλλὰ κτενεῖς νυμφεῖα τοῦ σαυτοῦ τέκνου;

**Κρέων**
<br>ἀρώσιμοι γὰρ χἀτέρων εἰσὶν γύαι.

**Ἰσμήνη**
<br>οὐχ ὥς γ᾽ ἐκείνῳ τῇδέ τ᾽ ἦν ἡρμοσμένα.  570

**Κρέων**
<br>κακὰς ἐγὼ γυναῖκας υἱέσι στυγῶ.

**Ἀντιγόνη**
<br>ὦ φίλταθ᾽ Αἷμον, ὥς σ᾽ ἀτιμάζει πατήρ.

**Κρέων**
<br>ἄγαν γε λυπεῖς καὶ σὺ καὶ τὸ σὸν λέχος.

**Χορός**
<br>ἦ γὰρ στερήσεις τῆσδε τὸν σαυτοῦ γόνον;

**Κρέων**
<br>Ἅιδης ὁ παύσων τούσδε τοὺς γάμους ἔφυ.  575

**Χορός**
<br>δεδογμέν᾽, ὡς ἔοικε, τήνδε κατθανεῖν.

**Κρέων**
<br>καὶ σοί γε κἀμοί. μὴ τριβὰς ἔτ᾽, ἀλλά νιν
<br>κομίζετ᾽ εἴσω, δμῶες· ἐκ δὲ τοῦδε χρὴ
<br>γυναῖκας εἶναι τάσδε μηδ᾽ ἀνειμένας.
<br>φεύγουσι γάρ τοι χοἰ θρασεῖς, ὅταν πέλας    580
<br>ἤδη τὸν, Ἅιδην εἰσορῶσι τοῦ βίου.

**Χορός**
<br>εὐδαίμονες οἷσι κακῶν ἄγευστος αἰών.
<br>οἷς γὰρ ἂν σεισθῇ θεόθεν δόμος, ἄτας
<br>οὐδὲν ἐλλείπει γενεᾶς ἐπὶ πλῆθος ἕρπον· 585
<br>ὅμοιον ὥστε ποντίαις οἶδμα δυσπνόοις ὅταν
<br>Θρῄσσαισιν ἔρεβος ὕφαλον ἐπιδράμῃ πνοαῖς,
<br>κυλίνδει βυσσόθεν κελαινὰν θῖνα καὶ 590
<br>δυσάνεμοι, στόνῳ βρέμουσι δ᾽ ἀντιπλῆγες ἀκταί.
<br>ἀρχαῖα τὰ Λαβδακιδᾶν οἴκων ὁρῶμαι
<br>πήματα φθιτῶν ἐπὶ πήμασι πίπτοντ᾽,  595
<br>οὐδ᾽ ἀπαλλάσσει γενεὰν γένος, ἀλλ᾽ ἐρείπει
<br>θεῶν τις, οὐδ᾽ ἔχει λύσιν. νῦν γὰρ ἐσχάτας ὕπερ
<br>ῥίζας ὃ τέτατο φάος ἐν Οἰδίπου δόμοις,  600
<br>κατ᾽ αὖ νιν φοινία θεῶν τῶν νερτέρων
<br>ἀμᾷ κόνις λόγου τ᾽ ἄνοια καὶ φρενῶν ἐρινύς.
<br>τεάν, Ζεῦ, δύνασιν τίς ἀνδρῶν ὑπερβασία κατάσχοι;   605
<br>τὰν οὔθ᾽ ὕπνος αἱρεῖ ποθ᾽ ὁ πάντ᾽ ἀγρεύων,
<br>οὔτε θεῶν ἄκματοι μῆνες, ἀγήρῳ δὲ χρόνῳ
<br>δυνάστας κατέχεις Ὀλύμπου μαρμαρόεσσαν αἴγλαν.  610
<br>τό τ᾽ ἔπειτα καὶ τὸ μέλλον
<br>καὶ τὸ πρὶν ἐπαρκέσει
<br>νόμος ὅδ᾽, οὐδὲν ἕρπει
<br>θνατῶν βιότῳ πάμπολύ γ᾽ ἐκτὸς ἄτας.
<br>ἁ γὰρ δὴ πολύπλαγκτος ἐλπὶς πολλοῖς μὲν ὄνασις ἀνδρῶν,  615
<br>πολλοῖς δ᾽ ἀπάτα κουφονόων ἐρώτων·
<br>εἰδότι δ᾽ οὐδὲν ἕρπει, πρὶν πυρὶ θερμῷ πόδα τις
<br>προσαύσῃ. σοφίᾳ γὰρ ἔκ του κλεινὸν ἔπος πέφανται.   620
<br>τὸ κακὸν δοκεῖν ποτ᾽ ἐσθλὸν
<br>τῷδ᾽ ἔμμεν ὅτῳ φρένας
<br>θεὸς ἄγει πρὸς ἄταν·
<br>πράσσει δ᾽ ὀλίγιστον χρόνον ἐκτὸς ἄτας. 625
<br>ὅδε μὴν Αἵμων, παίδων τῶν σῶν
<br>νέατον γέννημ᾽· ἆρ᾽ ἀχνύμενος
<br>τάλιδος ἥκει μόρον Ἀντιγόνης,
<br>ἀπάτης λεχέων ὑπεραλγῶν;    630

**Κρέων**
<br>τάχ᾽ εἰσόμεσθα μάντεων ὑπέρτερον.
<br>ὦ παῖ, τελείαν ψῆφον ἆρα μὴ κλύων
<br>τῆς μελλονύμφου πατρὶ λυσσαίνων πάρει;
<br>ἢ σοὶ μὲν ἡμεῖς πανταχῇ, δρῶντες φίλοι;
<br>Αἵμων
<br>πάτερ, σός εἰμι, καὶ σύ μοι γνώμας ἔχων 635
<br>χρηστὰς ἀπορθοῖς, αἷς ἔγωγ᾽ ἐφέψομαι.
<br>ἐμοὶ γὰρ οὐδεὶς ἀξιώσεται γάμος
<br>μείζων φέρεσθαι σοῦ καλῶς ἡγουμένου.

**Κρέων**
<br>οὕτω γάρ, ὦ παῖ, χρὴ διὰ στέρνων ἔχειν,
<br>γνώμης πατρῴας πάντ᾽ ὄπισθεν ἑστάναι.   640
<br>τούτου γὰρ οὕνεκ᾽ ἄνδρες εὔχονται γονὰς
<br>κατηκόους φύσαντες ἐν δόμοις ἔχειν,
<br>ὡς καὶ τὸν ἐχθρὸν ἀνταμύνωνται κακοῖς
<br>καὶ τὸν φίλον τιμῶσιν ἐξ ἴσου πατρί.
<br>ὅστις δ᾽ ἀνωφέλητα φιτύει τέκνα,    645
<br>τί τόνδ᾽ ἂν εἴποις ἄλλο πλὴν αὑτῷ πόνους
<br>φῦσαι, πολὺν δὲ τοῖσιν ἐχθροῖσιν γέλων;
<br>μή νύν ποτ᾽, ὦ παῖ, τὰς φρένας ὑφ᾽ ἡδονῆς
<br>γυναικὸς οὕνεκ᾽ ἐκβάλῃς, εἰδὼς ὅτι
<br>ψυχρὸν παραγκάλισμα τοῦτο γίγνεται, 650
<br>γυνὴ κακὴ ξύνευνος ἐν δόμοις. τί γὰρ
<br>γένοιτ᾽ ἂν ἕλκος μεῖζον ἢ φίλος κακός;
<br>ἀλλὰ πτύσας ὡσεί τε δυσμενῆ μέθες
<br>τὴν παῖδ᾽ ἐν Αἴδου τήνδε νυμφεύειν τινί.
<br>ἐπεὶ γὰρ αὐτὴν εἷλον ἐμφανῶς ἐγὼ    655
<br>πόλεως ἀπιστήσασαν ἐκ πάσης μόνην,
<br>ψευδῆ γ᾽ ἐμαυτὸν οὐ καταστήσω πόλει,
<br>ἀλλὰ κτενῶ. πρὸς ταῦτ᾽ ἐφυμνείτω Δία
<br>ξύναιμον. εἰ γὰρ δὴ τά γ᾽ ἐγγενῆ φύσει
<br>ἄκοσμα θρέψω, κάρτα τοὺς ἔξω γένους 660
<br>ἐν τοῖς γὰρ οἰκείοισιν ὅστις ἔστ᾽ ἀνὴρ
<br>χρηστός, φανεῖται κἀν πόλει δίκαιος ὤν.
<br>ὅστις δ᾽ ὑπερβὰς ἢ νόμους βιάζεται
<br>ἢ τοὐπιτάσσειν τοῖς κρατύνουσιν νοεῖ,
<br>οὐκ ἔστ᾽ ἐπαίνου τοῦτον ἐξ ἐμοῦ τυχεῖν. 665
<br>ἀλλ᾽ ὃν πόλις στήσειε τοῦδε χρὴ κλύειν
<br>καὶ σμικρὰ καὶ δίκαια καὶ τἀναντία.
<br>καὶ τοῦτον ἂν τὸν ἄνδρα θαρσοίην ἐγὼ
<br>καλῶς μὲν ἄρχειν, εὖ δ᾽ ἂν ἄρχεσθαι θέλειν,
<br>δορός τ᾽ ἂν ἐν χειμῶνι προστεταγμένον   670
<br>μένειν δίκαιον κἀγαθὸν παραστάτην.
<br>ἀναρχίας δὲ μεῖζον οὐκ ἔστιν κακόν.
<br>αὕτη πόλεις ὄλλυσιν, ἥδ᾽ ἀναστάτους
<br>οἴκους τίθησιν, ἥδε συμμάχου δορὸς
<br>τροπὰς καταρρήγνυσι· τῶν δ᾽ ὀρθουμένων  675
<br>σῴζει τὰ πολλὰ σώμαθ᾽ ἡ πειθαρχία.
<br>οὕτως ἀμυντέ᾽ ἐστὶ τοῖς κοσμουμένοις,
<br>κοὔτοι γυναικὸς οὐδαμῶς ἡσσητέα.
<br>κρεῖσσον γάρ, εἴπερ δεῖ, πρὸς ἀνδρὸς ἐκπεσεῖν,
<br>κοὐκ ἂν γυναικῶν ἥσσονες καλοίμεθ᾽ ἄν.  680

**Χορός**
<br>ἡμῖν μέν, εἰ μὴ τῷ χρόνῳ κεκλέμμεθα,
<br>λέγειν φρονούντως ὧν λέγεις δοκεῖς πέρι.
<br>Αἵμων
<br>πάτερ, θεοὶ φύουσιν ἀνθρώποις φρένας,
<br>πάντων ὅσ᾽ ἐστὶ κτημάτων ὑπέρτατον.
<br>ἐγὼ δ᾽ ὅπως σὺ μὴ λέγεις ὀρθῶς τάδε,    685
<br>οὔτ᾽ ἂν δυναίμην μήτ᾽ ἐπισταίμην λέγειν.
<br>γένοιτο μεντἂν χἀτέρῳ καλῶς ἔχον.
<br>σοῦ δ᾽ οὖν πέφυκα πάντα προσκοπεῖν ὅσα
<br>λέγει τις ἢ πράσσει τις ἢ ψέγειν ἔχει.
<br>τὸ γὰρ σὸν ὄμμα δεινὸν, ἀνδρὶ δημότῃ    690
<br>λόγοις τοιούτοις, οἷς σὺ μὴ τέρψει κλύων·
<br>ἐμοὶ δ᾽ ἀκούειν ἔσθ᾽ ὑπὸ σκότου τάδε,
<br>τὴν παῖδα ταύτην οἷ᾽, ὀδύρεται πόλις,
<br>πασῶν γυναικῶν ὡς ἀναξιωτάτη
<br>κάκιστ᾽ ἀπ᾽ ἔργων εὐκλεεστάτων φθίνει.  695
<br>ἥτις τὸν αὑτῆς αὐτάδελφον ἐν φοναῖς
<br>πεπτῶτ᾽ ἄθαπτον μήθ᾽ ὑπ᾽ ὠμηστῶν κυνῶν
<br>εἴασ᾽ ὀλέσθαι μήθ᾽ ὑπ᾽ οἰωνῶν τινος.
<br>οὐχ ἥδε χρυσῆς ἀξία τιμῆς λαχεῖν;
<br>τοιάδ᾽ ἐρεμνὴ σῖγ᾽ ἐπέρχεται φάτις. 700
<br>ἐμοὶ δὲ σοῦ πράσσοντος εὐτυχῶς, πάτερ,
<br>οὐκ ἔστιν οὐδὲν κτῆμα τιμιώτερον,
<br>τί γὰρ πατρὸς θάλλοντος εὐκλείας τέκνοις
<br>ἄγαλμα μεῖζον, ἢ τί πρὸς παίδων πατρί;
<br>μή νυν ἓν ἦθος μοῦνον ἐν σαυτῷ φόρει,   705
<br>ὡς φὴς σύ, κοὐδὲν ἄλλο, τοῦτ᾽ ὀρθῶς ἔχειν.
<br>ὅστις γὰρ αὐτὸς ἢ φρονεῖν μόνος δοκεῖ,
<br>ἢ γλῶσσαν, ἣν οὐκ ἄλλος, ἢ ψυχὴν ἔχειν,
<br>οὗτοι διαπτυχθέντες ὤφθησαν κενοί.
<br>ἀλλ᾽ ἄνδρα, κεἴ τις ᾖ σοφός, τὸ μανθάνειν   710
<br>πόλλ᾽, αἰσχρὸν οὐδὲν καὶ τὸ μὴ τείνειν ἄγαν.
<br>ὁρᾷς παρὰ ῥείθροισι χειμάρροις ὅσα
<br>δένδρων ὑπείκει, κλῶνας ὡς ἐκσῴζεται,
<br>τὰ δ᾽ ἀντιτείνοντ᾽ αὐτόπρεμν᾽ ἀπόλλυται.
<br>αὕτως δὲ ναὸς ὅστις ἐγκρατῆ πόδα    715
<br>τείνας ὑπείκει μηδέν, ὑπτίοις κάτω
<br>στρέψας τὸ λοιπὸν σέλμασιν ναυτίλλεται.
<br>ἀλλ᾽ εἶκε καὶ θυμῷ μετάστασιν δίδου.
<br>γνώμη γὰρ εἴ τις κἀπ᾽ ἐμοῦ νεωτέρου
<br>πρόσεστι, φήμ᾽ ἔγωγε πρεσβεύειν πολὺ    720
<br>φῦναι τὸν ἄνδρα πάντ᾽ ἐπιστήμης πλέων·
<br>εἰ δ᾽ οὖν, φιλεῖ γὰρ τοῦτο μὴ ταύτῃ ῥέπειν,
<br>καὶ τῶν λεγόντων εὖ καλὸν τὸ μανθάνειν.

**Χορός**
<br>ἄναξ, σέ τ᾽ εἰκός, εἴ τι καίριον λέγει,
<br>μαθεῖν, σέ τ᾽ αὖ τοῦδ᾽· εὖ γὰρ εἴρηται διπλῇ.   725

**Κρέων**
<br>οἱ τηλικοίδε καὶ διδαξόμεσθα δὴ
<br>φρονεῖν ὑπ᾽ ἀνδρὸς τηλικοῦδε τὴν φύσιν;
<br>Αἵμων
<br>μηδὲν τὸ μὴ δίκαιον· εἰ δ᾽ ἐγὼ νέος,
<br>οὐ τὸν χρόνον χρὴ μᾶλλον ἢ τἄργα σκοπεῖν.

**Κρέων**
<br>ἔργον γάρ ἐστι τοὺς ἀκοσμοῦντας σέβειν; 730
<br>Αἵμων
<br>οὐδ᾽ ἂν κελεύσαιμ᾽, εὐσεβεῖν εἰς τοὺς κακούς.

**Κρέων**
<br>οὐχ ἥδε γὰρ τοιᾷδ᾽ ἐπείληπται νόσῳ;
<br>Αἵμων
<br>οὔ φησι Θήβης τῆσδ᾽ ὁμόπτολις λεώς.

**Κρέων**
<br>πόλις γὰρ ἡμῖν ἁμὲ χρὴ τάσσειν ἐρεῖ;
<br>Αἵμων
<br>ὁρᾷς τόδ᾽ ὡς εἴρηκας ὡς ἄγαν νέος;  735

**Κρέων**
<br>ἄλλῳ γὰρ ἢ ᾽μοὶ χρή με τῆσδ᾽ ἄρχειν χθονός;
<br>Αἵμων
<br>πόλις γὰρ οὐκ ἔσθ᾽ ἥτις ἀνδρός ἐσθ᾽ ἑνός.

**Κρέων**
<br>οὐ τοῦ κρατοῦντος ἡ πόλις νομίζεται;
<br>Αἵμων
<br>καλῶς γ᾽ ἐρήμης ἂν σὺ γῆς ἄρχοις μόνος.

**Κρέων**
<br>ὅδ᾽, ὡς ἔοικε, τῇ γυναικὶ συμμαχεῖ. 740
<br>Αἵμων
<br>εἴπερ γυνὴ σύ. σοῦ γὰρ οὖν προκήδομαι.

**Κρέων**
<br>ὦ παγκάκιστε, διὰ δίκης ἰὼν πατρί;
<br>Αἵμων
<br>οὐ γὰρ δίκαιά σ᾽ ἐξαμαρτάνονθ᾽ ὁρῶ.

**Κρέων**
<br>ἁμαρτάνω γὰρ τὰς ἐμὰς ἀρχὰς σέβων;
<br>Αἵμων
<br>οὐ γὰρ σέβεις τιμάς γε τὰς θεῶν πατῶν.  745

**Κρέων**
<br>ὦ μιαρὸν ἦθος καὶ γυναικὸς ὕστερον.
<br>Αἵμων
<br>οὔ τἂν ἕλοις ἥσσω γε τῶν αἰσχρῶν ἐμέ.

**Κρέων**
<br>ὁ γοῦν λόγος σοι πᾶς ὑπὲρ κείνης ὅδε.
<br>Αἵμων
<br>καὶ σοῦ γε κἀμοῦ, καὶ θεῶν τῶν νερτέρων.

**Κρέων**
<br>ταύτην ποτ᾽ οὐκ ἔσθ᾽ ὡς ἔτι ζῶσαν γαμεῖς.   750
<br>Αἵμων
<br>ἣ δ᾽ οὖν θανεῖται καὶ θανοῦσ᾽ ὀλεῖ τινα.

**Κρέων**
<br>ἦ κἀπαπειλῶν ὧδ᾽ ἐπεξέρχει θρασύς;
<br>Αἵμων
<br>τίς δ᾽ ἔστ᾽ ἀπειλὴ πρὸς κενὰς γνώμας λέγειν;

**Κρέων**
<br>κλαίων φρενώσεις, ὢν φρενῶν αὐτὸς κενός.
<br>Αἵμων
<br>εἰ μὴ πατὴρ ἦσθ᾽, εἶπον ἄν σ᾽ οὐκ εὖ φρονεῖν.   755

**Κρέων**
<br>γυναικὸς ὢν δούλευμα μὴ κώτιλλέ με.
<br>Αἵμων
<br>βούλει λέγειν τι καὶ λέγων μηδὲν κλύειν;

**Κρέων**
<br>ἄληθες; ἀλλ᾽ οὐ τόνδ᾽ Ὄλυμπον, ἴσθ᾽ ὅτι,
<br>χαίρων ἐπὶ ψόγοισι δεννάσεις ἐμέ.
<br>ἄγαγε τὸ μῖσος ὡς κατ᾽ ὄμματ᾽ αὐτίκα    760
<br>παρόντι θνῄσκῃ πλησία τῷ νυμφίῳ.
<br>Αἵμων
<br>οὐ δῆτ᾽ ἔμοιγε, τοῦτο μὴ δόξῃς ποτέ,
<br>οὔθ᾽ ἥδ᾽ ὀλεῖται πλησία, σύ τ᾽ οὐδαμὰ
<br>τοὐμὸν προσόψει κρᾶτ᾽ ἐν ὀφθαλμοῖς ὁρῶν,
<br>ὡς τοῖς θέλουσι τῶν φίλων μαίνῃ συνών.  765

**Χορός**
<br>ἁνήρ, ἄναξ, βέβηκεν ἐξ ὀργῆς ταχύς·
<br>νοῦς δ᾽ ἐστὶ τηλικοῦτος ἀλγήσας βαρύς.

**Κρέων**
<br>δράτω· φρονείτω μεῖζον ἢ κατ᾽ ἄνδρ᾽ ἰών·
<br>τὼ δ᾽ οὖν κόρα τώδ᾽ οὐκ ἀπαλλάξει μόρου.

**Χορός**
<br>ἄμφω γὰρ αὐτὼ καὶ κατακτεῖναι νοεῖς;    770

**Κρέων**
<br>οὐ τήν γε μὴ θιγοῦσαν· εὖ γὰρ οὖν λέγεις.

**Χορός**
<br>μόρῳ δὲ ποίῳ καί σφε βουλεύει κτανεῖν;

**Κρέων**
<br>ἄγων ἔρημος ἔνθ᾽ ἂν ᾖ βροτῶν στίβος
<br>κρύψω πετρώδει ζῶσαν ἐν κατώρυχι,
<br>φορβῆς τοσοῦτον ὡς ἄγος μόνον προθείς,  775
<br>ὅπως μίασμα πᾶσ᾽ ὑπεκφύγῃ πόλις.
<br>κἀκεῖ τὸν Ἅιδην, ὃν μόνον σέβει θεῶν,
<br>αἰτουμένη που τεύξεται τὸ μὴ θανεῖν,
<br>ἢ γνώσεται γοῦν ἀλλὰ τηνικαῦθ᾽ ὅτι
<br>πόνος περισσός ἐστι τἀν Ἅιδου σέβειν.   780

**Χορός**
<br>Ἔρως ἀνίκατε μάχαν, Ἔρως, ὃς ἐν κτήμασι πίπτεις,
<br>ὃς ἐν μαλακαῖς παρειαῖς νεάνιδος ἐννυχεύεις,
<br>φοιτᾷς δ᾽ ὑπερπόντιος ἔν τ᾽ ἀγρονόμοις αὐλαῖς·  785
<br>καί σ᾽ οὔτ᾽ ἀθανάτων φύξιμος οὐδεὶς
<br>οὔθ᾽ ἁμερίων σέ γ᾽ ἀνθρώπων. ὁ δ᾽ ἔχων μέμηνεν. 790
<br>σὺ καὶ δικαίων ἀδίκους φρένας παρασπᾷς ἐπὶ λώβᾳ,
<br>σὺ καὶ τόδε νεῖκος ἀνδρῶν ξύναιμον ἔχεις ταράξας·
<br>νικᾷ δ᾽ ἐναργὴς βλεφάρων ἵμερος εὐλέκτρου   795
<br>νύμφας, τῶν μεγάλων πάρεδρος ἐν ἀρχαῖς
<br>θεσμῶν. ἄμαχος γὰρ ἐμπαίζει θεὸς, Ἀφροδίτα. 800
<br>νῦν δ᾽ ἤδη ᾽γὼ καὐτὸς θεσμῶν
<br>ἔξω φέρομαι τάδ᾽ ὁρῶν ἴσχειν δ᾽
<br>οὐκέτι πηγὰς δύναμαι δάκρυ
<br>τὸν παγκοίτην ὅθ᾽ ὁρῶ θάλαμον
<br>τήνδ᾽ Ἀντιγόνην ἀνύτουσαν.  805

**Ἀντιγόνη**
<br>ὁρᾶτ᾽ ἔμ᾽, ὦ γᾶς πατρίας πολῖται, τὰν νεάταν ὁδὸν
<br>στείχουσαν, νέατον δὲ φέγγος λεύσσουσαν ἀελίου,
<br>κοὔποτ᾽ αὖθις. ἀλλά μ᾽ ὁ παγκοίτας Ἅιδας ζῶσαν ἄγει 810
<br>τὰν Ἀχέροντος
<br>ἀκτάν, οὔθ᾽ ὑμεναίων ἔγκληρον, οὔτ᾽ ἐπινύμφειός
<br>πώ μέ τις ὕμνος ὕμνησεν, ἀλλ᾽ Ἀχέροντι νυμφεύσω.    815

**Χορός**
<br>οὐκοῦν κλεινὴ καὶ ἔπαινον ἔχουσ᾽
<br>ἐς τόδ᾽ ἀπέρχει κεῦθος νεκύων,
<br>οὔτε φθινάσιν πληγεῖσα νόσοις
<br>οὔτε ξιφέων ἐπίχειρα λαχοῦσ᾽,   820
<br>ἀλλ᾽ αὐτόνομος ζῶσα μόνη δὴ
<br>θνητῶν Ἅιδην καταβήσει.

**Ἀντιγόνη**
<br>ἤκουσα δὴ λυγρότατον ὀλέσθαι τὰν Φρυγίαν ξέναν
<br>Ταντάλου Σιπύλῳ πρὸς ἄκρῳ, τὰν κισσὸς ὡς ἀτενὴς 825
<br>πετραία βλάστα δάμασεν, καί νιν ὄμβροι τακομέναν,
<br>ὡς φάτις ἀνδρῶν,
<br>χιών τ᾽ οὐδαμὰ λείπει, τέγγει δ᾽ ὑπ᾽ ὀφρύσι παγκλαύτοις 830
<br>δειράδας·   με δαίμων ὁμοιοτάταν κατευνάζει.

**Χορός**
<br>ἀλλὰ θεός τοι καὶ θεογεννής,
<br>ἡμεῖς δὲ βροτοὶ καὶ θνητογενεῖς.    835
<br>καίτοι φθιμένῃ μέγα κἀκοῦσαι
<br>τοῖς ἰσοθέοις σύγκληρα λαχεῖν.
<br>ζῶσαν καὶ ἔπειτα θανοῦσαν.

**Ἀντιγόνη**
<br>οἴμοι γελῶμαι. τί με, πρὸς θεῶν πατρῴων.
<br>οὐκ οἰχομέναν ὑβρίζεις, ἀλλ᾽ ἐπίφαντον; 840
<br>ὦ πόλις, ὦ πόλεως πολυκτήμονες ἄνδρες·
<br>ἰὼ Διρκαῖαι κρῆναι
<br>Θήβας τ᾽ εὐαρμάτου ἄλσος, ἔμπας ξυμμάρτυρας ὔμμ᾽ ἐπικτῶμαι, 845
<br>οἵα φίλων ἄκλαυτος, οἵοις νόμοις
<br>πρὸς ἕργμα τυμβόχωστον ἔρχομαι τάφου ποταινίου·
<br>ἰὼ δύστανος, βροτοῖς οὔτε νεκροῖς κυροῦσα   850
<br>μέτοικος οὐ ζῶσιν, οὐ θανοῦσιν.

**Χορός**
<br>προβᾶσ᾽ ἐπ᾽ ἔσχατον θράσους
<br>ὑψηλὸν ἐς Δίκας βάθρον
<br>προσέπεσες, ὦ τέκνον, πολύ· 855
<br>πατρῷον δ᾽ ἐκτίνεις τιν᾽ ἆθλον.

**Ἀντιγόνη**
<br>ἔψαυσας ἀλγεινοτάτας ἐμοὶ μερίμνας,
<br>πατρὸς τριπόλιστον οἶκτον τού τε πρόπαντος
<br>ἁμετέρου πότμου κλεινοῖς Λαβδακίδαισιν. 860
<br>ἰὼ ματρῷαι λέκτρων
<br>ἆται κοιμήματά τ᾽ αὐτογέννητ᾽ ἐμῷ πατρὶ δυσμόρου ματρός,    865
<br>οἵων ἐγώ ποθ᾽ ἁ ταλαίφρων ἔφυν·
<br>πρὸς οὓς ἀραῖος ἄγαμος ἅδ᾽ ἐγὼ μέτοικος ἔρχομαι.
<br>ἰὼ δυσπότμων κασίγνητε γάμων κυρήσας,   870
<br>θανὼν ἔτ᾽ οὖσαν κατήναρές με.

**Χορός**
<br>σέβειν μὲν εὐσέβειά τις,
<br>κράτος δ᾽ ὅτῳ κράτος μέλει
<br>παραβατὸν οὐδαμᾷ πέλει·
<br>σὲ δ᾽ αὐτόγνωτος ὤλεσ᾽ ὀργά.    875

**Ἀντιγόνη**
<br>ἄκλαυτος, ἄφιλος, ἀνυμέναιος ταλαίφρων ἄγομαι
<br>τὰν πυμάταν ὁδόν. οὐκέτι μοι τόδε
<br>λαμπάδος ἱερὸν ὄμμα
<br>θέμις ὁρᾶν ταλαίνᾳ. 880
<br>τὸν δ᾽ ἐμὸν πότμον ἀδάκρυτον
<br>οὐδεὶς φίλων στενάζει.

**Κρέων**
<br>ἆρ᾽ ἴστ᾽, ἀοιδὰς καὶ γόους πρὸ τοῦ θανεῖν
<br>ὡς οὐδ᾽ ἂν εἷς παύσαιτ᾽ ἄν, εἰ χρείη λέγειν;
<br>οὐκ ἄξεθ᾽ ὡς τάχιστα; καὶ κατηρεφεῖ 885
<br>τύμβῳ περιπτύξαντες, ὡς εἴρηκ᾽ ἐγώ,
<br>ἄφετε μόνην ἔρημον, εἴτε χρῇ θανεῖν
<br>εἴτ᾽ ἐν τοιαύτῃ ζῶσα τυμβεύειν στέγῃ·
<br>ἡμεῖς γὰρ ἁγνοὶ τοὐπὶ τήνδε τὴν κόρην
<br>μετοικίας δ᾽ οὖν τῆς ἄνω στερήσεται.    890

**Ἀντιγόνη**
<br>ὦ τύμβος, ὦ νυμφεῖον, ὦ κατασκαφὴς
<br>οἴκησις ἀείφρουρος, οἷ πορεύομαι
<br>πρὸς τοὺς ἐμαυτῆς, ὧν ἀριθμὸν ἐν νεκροῖς
<br>πλεῖστον δέδεκται Φερσέφασσ᾽ ὀλωλότων·
<br>ὧν λοισθία ᾽γὼ καὶ κάκιστα δὴ μακρῷ 895
<br>κάτειμι, πρίν μοι μοῖραν ἐξήκειν βίου.
<br>ἐλθοῦσα μέντοι κάρτ᾽ ἐν ἐλπίσιν τρέφω
<br>φίλη μὲν ἥξειν πατρί, προσφιλὴς δὲ σοί,
<br>μῆτερ, φίλη δὲ σοί, κασίγνητον κάρα·
<br>ἐπεὶ θανόντας αὐτόχειρ ὑμᾶς ἐγὼ 900
<br>ἔλουσα κἀκόσμησα κἀπιτυμβίους
<br>χοὰς ἔδωκα. νῦν δέ Πολύνεικες, τὸ σὸν
<br>δέμας περιστέλλουσα τοιάδ᾽ ἄρνυμαι.
<br>καίτοι σ᾽ ἐγὼ ᾽τίμησα τοῖς φρονοῦσιν εὖ.
<br>οὐ γάρ ποτ᾽ οὔτ᾽ ἄν, εἰ τέκνων μήτηρ ἔφυν,  905
<br>οὔτ᾽ εἰ πόσις μοι κατθανὼν ἐτήκετο,
<br>βίᾳ πολιτῶν τόνδ᾽ ἂν ᾐρόμην πόνον.
<br>τίνος νόμου δὴ ταῦτα πρὸς χάριν λέγω;
<br>πόσις μὲν ἄν μοι κατθανόντος ἄλλος ἦν,
<br>καὶ παῖς ἀπ᾽ ἄλλου φωτός, εἰ τοῦδ᾽ ἤμπλακον,    910
<br>μητρὸς δ᾽ ἐν Ἅιδου καὶ πατρὸς κεκευθότοιν
<br>οὐκ ἔστ᾽ ἀδελφὸς ὅστις ἂν βλάστοι ποτέ.
<br>τοιῷδε μέντοι σ᾽ ἐκπροτιμήσασ᾽ ἐγὼ
<br>νόμῳ Κρέοντι ταῦτ᾽ ἔδοξ᾽ ἁμαρτάνειν
<br>καὶ δεινὰ τολμᾶν, ὦ κασίγνητον κάρα.    915
<br>καὶ νῦν ἄγει με διὰ χερῶν οὕτω λαβὼν
<br>ἄλεκτρον, ἀνυμέναιον, οὔτε του γάμου
<br>μέρος λαχοῦσαν οὔτε παιδείου τροφῆς,
<br>ἀλλ᾽ ὧδ᾽ ἔρημος πρὸς φίλων ἡ δύσμορος
<br>ζῶσ᾽ εἰς θανόντων ἔρχομαι κατασκαφάς.   920
<br>ποίαν παρεξελθοῦσα δαιμόνων δίκην;
<br>τί χρή με τὴν δύστηνον ἐς θεοὺς ἔτι
<br>βλέπειν; τίν᾽ αὐδᾶν ξυμμάχων; ἐπεί γε δὴ
<br>τὴν δυσσέβειαν εὐσεβοῦσ᾽, ἐκτησάμην.
<br>ἀλλ᾽ εἰ μὲν οὖν τάδ᾽ ἐστὶν ἐν θεοῖς καλά,   925
<br>παθόντες ἂν ξυγγνοῖμεν ἡμαρτηκότες·
<br>εἰ δ᾽ οἵδ᾽ ἁμαρτάνουσι, μὴ πλείω κακὰ
<br>πάθοιεν ἢ καὶ δρῶσιν ἐκδίκως ἐμέ.

**Χορός**
<br>ἔτι τῶν αὐτῶν ἀνέμων αὑταὶ
<br>ψυχῆς ῥιπαὶ τήνδε γ᾽ ἔχουσιν.   930

**Κρέων**
<br>τοιγὰρ τούτων τοῖσιν ἄγουσιν
<br>κλαύμαθ᾽ ὑπάρξει βραδυτῆτος ὕπερ.

**Ἀντιγόνη**
<br>οἴμοι, θανάτου τοῦτ᾽ ἐγγυτάτω
<br>τοὔπος ἀφῖκται.

**Χορός**
<br>θαρσεῖν οὐδὲν παραμυθοῦμαι  935
<br>μὴ οὐ τάδε ταύτῃ κατακυροῦσθαι.

**Ἀντιγόνη**
<br>ὦ γῆς Θήβης ἄστυ πατρῷον
<br>καὶ θεοὶ προγενεῖς,
<br>ἄγομαι δὴ κοὐκέτι μέλλω.
<br>λεύσσετε, Θήβης οἱ κοιρανίδαι   940
<br>τὴν βασιλειδᾶν μούνην λοιπήν,
<br>οἷα πρὸς οἵων ἀνδρῶν πάσχω,
<br>τὴν εὐσεβίαν σεβίσασα.

**Χορός**
<br>ἔτλα καὶ Δανάας οὐράνιον φῶς
<br>ἀλλάξαι δέμας ἐν χαλκοδέτοις αὐλαῖς·    945
<br>κρυπτομένα δ᾽ ἐν τυμβήρει θαλάμῳ κατεζεύχθη·
<br>καίτοι καὶ γενεᾷ τίμιος, ὦ παῖ παῖ,
<br>καὶ Ζηνὸς ταμιεύεσκε γονὰς χρυσορύτους. 950
<br>ἀλλ᾽ ἁ μοιριδία τις δύνασις δεινά·
<br>οὔτ᾽ ἄν νιν ὄλβος οὔτ᾽ Ἄρης, οὐ πύργος, οὐχ ἁλίκτυποι
<br>κελαιναὶ νᾶες ἐκφύγοιεν.
<br>ζεύχθη δ᾽ ὀξύχολος παῖς ὁ Δρύαντος, 955
<br>Ἠδωνῶν βασιλεύς, κερτομίοις ὀργαῖς
<br>ἐκ Διονύσου πετρώδει κατάφαρκτος ἐν δεσμῷ.
<br>οὕτω τᾶς μανίας δεινὸν ἀποστάζει
<br>ἀνθηρόν τε μένος. κεῖνος ἐπέγνω μανίαις 960
<br>ψαύων τὸν θεὸν ἐν κερτομίοις γλώσσαις.
<br>παύεσκε μὲν γὰρ ἐνθέους γυναῖκας εὔιόν τε πῦρ,
<br>φιλαύλους τ᾽ ἠρέθιζε Μούσας.    965
<br>παρὰ δὲ κυανεᾶν πελάγει διδύμας ἁλὸς
<br>ἀκταὶ Βοσπόριαι ἥδ᾽ ὁ Θρῃκῶν ἄξενος
<br>Σαλμυδησσός, ἵν᾽ ἀγχίπτολις Ἄρης    970
<br>δισσοῖσι Φινείδαις
<br>εἶδεν ἀρατὸν ἕλκος
<br>τυφλωθὲν ἐξ ἀγρίας δάμαρτος
<br>ἀλαὸν ἀλαστόροισιν ὀμμάτων κύκλοις
<br>ἀραχθέντων, ὑφ᾽ αἱματηραῖς  975
<br>χείρεσσι καὶ κερκίδων ἀκμαῖσιν.
<br>κατὰ δὲ τακόμενοι μέλεοι μελέαν πάθαν
<br>κλαῖον, ματρὸς ἔχοντες ἀνύμφευτον γονάν·    980
<br>ἁ δὲ σπέρμα μὲν ἀρχαιογόνων
<br>ἄντασ᾽ Ἐρεχθειδᾶν,
<br>τηλεπόροις δ᾽ ἐν ἄντροις
<br>τράφη θυέλλαισιν ἐν πατρῴαις
<br>Βορεὰς ἅμιππος ὀρθόποδος ὑπὲρ πάγου 985
<br>θεῶν παῖς. ἀλλὰ κἀπ᾽ ἐκείνᾳ
<br>Μοῖραι μακραίωνες ἔσχον, ὦ παῖ.
<br>Τειρεσίας
<br>Θήβης ἄνακτες, ἥκομεν κοινὴν ὁδὸν
<br>δύ᾽ ἐξ ἑνὸς βλέποντε· τοῖς τυφλοῖσι γὰρ
<br>αὕτη κέλευθος ἐκ προηγητοῦ πέλει.   990

**Κρέων**
<br>τί δ᾽ ἔστιν, ὦ γεραιὲ Τειρεσία, νέον;
<br>Τειρεσίας
<br>ἐγὼ διδάξω, καὶ σὺ τῷ μάντει πιθοῦ.

**Κρέων**
<br>οὔκουν πάρος γε σῆς ἀπεστάτουν φρενός.
<br>Τειρεσίας
<br>τοιγὰρ δι᾽ ὀρθῆς τήνδ᾽ ἐναυκλήρεις πόλιν.

**Κρέων**
<br>ἔχω πεπονθὼς μαρτυρεῖν ὀνήσιμα. 995
<br>Τειρεσίας
<br>φρόνει βεβὼς αὖ νῦν ἐπὶ ξυροῦ τύχης.

**Κρέων**
<br>τί δ᾽ ἔστιν; ὡς ἐγὼ τὸ σὸν φρίσσω στόμα.
<br>Τειρεσίας
<br>γνώσει, τέχνης σημεῖα τῆς ἐμῆς κλύων.
<br>εἰς γὰρ παλαιὸν θᾶκον ὀρνιθοσκόπον
<br>ἵζων, ἵν᾽ ἦν μοι παντὸς οἰωνοῦ λιμήν,   1000
<br>ἀγνῶτ᾽ ἀκούω φθόγγον ὀρνίθων, κακῷ
<br>κλάζοντας οἴστρῳ καὶ βεβαρβαρωμένῳ.
<br>καὶ σπῶντας ἐν χηλαῖσιν ἀλλήλους φοναῖς
<br>ἔγνων· πτερῶν γὰρ ῥοῖβδος οὐκ ἄσημος ἦν.
<br>εὐθὺς δὲ δείσας ἐμπύρων ἐγευόμην    1005
<br>βωμοῖσι παμφλέκτοισιν· ἐκ δὲ θυμάτων
<br>Ἥφαιστος οὐκ ἔλαμπεν, ἀλλ᾽ ἐπὶ σποδῷ
<br>μυδῶσα κηκὶς μηρίων ἐτήκετο
<br>κἄτυφε κἀνέπτυε, καὶ μετάρσιοι
<br>χολαὶ διεσπείροντο, καὶ καταρρυεῖς  1010
<br>μηροὶ καλυπτῆς ἐξέκειντο πιμελῆς.
<br>τοιαῦτα παιδὸς τοῦδ᾽ ἐμάνθανον πάρα,
<br>φθίνοντ᾽ ἀσήμων ὀργίων μαντεύματα.
<br>ἐμοὶ γὰρ οὗτος ἡγεμών, ἄλλοις δ᾽ ἐγώ.
<br>καὶ ταῦτα τῆς σῆς ἐκ φρενὸς νοσεῖ πόλις.    1015
<br>βωμοὶ γὰρ ἡμῖν ἐσχάραι τε παντελεῖς
<br>πλήρεις ὑπ᾽ οἰωνῶν τε καὶ κυνῶν βορᾶς
<br>τοῦ δυσμόρου πεπτῶτος Οἰδίπου γόνου.
<br>κᾆτ᾽ οὐ δέχονται θυστάδας λιτὰς ἔτι
<br>θεοὶ παρ᾽ ἡμῶν οὐδὲ μηρίων φλόγα,   1020
<br>οὐδ᾽ ὄρνις εὐσήμους ἀπορροιβδεῖ βοάς
<br>ἀνδροφθόρου βεβρῶτες αἵματος λίπος.
<br>ταῦτ᾽ οὖν, τέκνον, φρόνησον. ἀνθρώποισι γὰρ
<br>τοῖς πᾶσι κοινόν ἐστι τοὐξαμαρτάνειν·
<br>ἐπεὶ δ᾽ ἁμάρτῃ, κεῖνος οὐκέτ᾽ ἔστ᾽ ἀνὴρ 1025
<br>ἄβουλος οὐδ᾽ ἄνολβος, ὅστις ἐς κακὸν
<br>πεσὼν ἀκῆται μηδ᾽ ἀκίνητος πέλῃ.
<br>αὐθαδία τοι σκαιότητ᾽ ὀφλισκάνει.
<br>ἀλλ᾽ εἶκε τῷ θανόντι μηδ᾽ ὀλωλότα
<br>κέντει· τίς ἀλκὴ τὸν θανόντ᾽ ἐπικτανεῖν;    1030
<br>εὖ σοι φρονήσας εὖ λέγω. τὸ μανθάνειν δ᾽
<br>ἥδιστον εὖ λέγοντος, εἰ κέρδος λέγοι.

**Κρέων**
<br>ὦ πρέσβυ, πάντες ὥστε τοξόται σκοποῦ
<br>τοξεύετ᾽ ἀνδρὸς τοῦδε, κοὐδὲ μαντικῆς
<br>ἄπρακτος ὑμῖν εἰμι· τῶν δ᾽ ὑπαὶ γένους  1035
<br>ἐξημπόλημαι κἀμπεφόρτισμαι πάλαι.
<br>κερδαίνετ᾽, ἐμπολᾶτε τἀπὸ Σάρδεων
<br>ἤλεκτρον, εἰ βούλεσθε, καὶ τὸν Ἰνδικὸν
<br>χρυσόν· τάφῳ δ᾽ ἐκεῖνον οὐχὶ κρύψετε,
<br>οὐδ᾽ εἰ θέλουσ᾽, οἱ Ζηνὸς αἰετοὶ βορὰν  1040
<br>φέρειν νιν ἁρπάζοντες ἐς Διὸς θρόνους,
<br>οὐδ᾽ ὣς μίασμα τοῦτο μὴ τρέσας ἐγὼ
<br>θάπτειν παρήσω κεῖνον· εὖ γὰρ οἶδ᾽ ὅτι
<br>θεοὺς μιαίνειν οὔτις ἀνθρώπων σθένει.
<br>πίπτουσι δ᾽, ὦ γεραιὲ Τειρεσία, βροτῶν  1045
<br>χοἰ πολλὰ δεινοὶ πτώματ᾽ αἴσχρ᾽, ὅταν λόγους
<br>αἰσχροὺς καλῶς λέγωσι τοῦ κέρδους χάριν.
<br>Τειρεσίας
<br>φεῦ.
<br>ἆρ᾽ οἶδεν ἀνθρώπων τις, ἆρα φράζεται,

**Κρέων**
<br>τί χρῆμα; ποῖον τοῦτο πάγκοινον λέγεις;
<br>Τειρεσίας
<br>ὅσῳ κράτιστον κτημάτων εὐβουλία;    1050

**Κρέων**
<br>ὅσῳπερ, οἶμαι, μὴ φρονεῖν πλείστη βλάβη.
<br>Τειρεσίας
<br>ταύτης σὺ μέντοι τῆς νόσου πλήρης ἔφυς.

**Κρέων**
<br>οὐ βούλομαι τὸν μάντιν ἀντειπεῖν κακῶς.
<br>Τειρεσίας
<br>καὶ μὴν λέγεις, ψευδῆ με θεσπίζειν λέγων.

**Κρέων**
<br>τὸ μαντικὸν γὰρ πᾶν φιλάργυρον γένος.   1055
<br>Τειρεσίας
<br>τὸ δ᾽ ἐκ τυράννων αἰσχροκέρδειαν φιλεῖ.

**Κρέων**
<br>ἆρ᾽ οἶσθα ταγοὺς ὄντας ἃν λέγῃς λέγων;
<br>Τειρεσίας
<br>οἶδ᾽· ἐξ ἐμοῦ γὰρ τήνδ᾽ ἔχεις σώσας πόλιν.

**Κρέων**
<br>σοφὸς σὺ μάντις, ἀλλὰ τἀδικεῖν φιλῶν.
<br>Τειρεσίας
<br>ὄρσεις με τἀκίνητα διὰ φρενῶν φράσαι.   1060

**Κρέων**
<br>κίνει, μόνον δὲ μὴ ᾽πὶ κέρδεσιν λέγων.
<br>Τειρεσίας
<br>οὕτω γὰρ ἤδη καὶ δοκῶ τὸ σὸν μέρος.

**Κρέων**
<br>ὡς μὴ ᾽μπολήσων ἴσθι τὴν ἐμὴν φρένα.
<br>Τειρεσίας
<br>ἀλλ᾽ εὖ γέ τοι κάτισθι μὴ πολλοὺς ἔτι
<br>τρόχους ἁμιλλητῆρας ἡλίου τελεῖν,   1065
<br>ἐν οἷσι τῶν σῶν αὐτὸς ἐκ σπλάγχνων ἕνα
<br>νέκυν νεκρῶν ἀμοιβὸν ἀντιδοὺς ἔσει,
<br>ἀνθ᾽ ὧν ἔχεις μὲν τῶν ἄνω βαλὼν κάτω
<br>ψυχήν τ᾽ ἀτίμως ἐν τάφῳ κατῴκισας,
<br>ἔχεις δὲ τῶν κάτωθεν ἐνθάδ᾽ αὖ θεῶν 1070
<br>ἄμοιρον, ἀκτέριστον, ἀνόσιον νέκυν.
<br>ὧν οὔτε σοὶ μέτεστιν οὔτε τοῖς ἄνω
<br>θεοῖσιν, ἀλλ᾽ ἐκ σοῦ βιάζονται τάδε.
<br>τούτων σε λωβητῆρες ὑστεροφθόροι
<br>λοχῶσιν Ἅιδου καὶ θεῶν Ἐρινύες, 1075
<br>ἐν τοῖσιν αὐτοῖς τοῖσδε ληφθῆναι κακοῖς.
<br>καὶ ταῦτ᾽ ἄθρησον εἰ κατηργυρωμένος
<br>λέγω· φανεῖ γὰρ οὐ μακροῦ χρόνου τριβὴ
<br>ἀνδρῶν γυναικῶν σοῖς δόμοις κωκύματα.
<br>ἐχθραὶ δὲ πᾶσαι συνταράσσονται πόλεις,  1080
<br>ὅσων σπαράγματ᾽ ἢ κύνες καθήγνισαν
<br>ἢ θῆρες ἤ τις πτηνὸς οἰωνός, φέρων
<br>ἀνόσιον ὀσμὴν ἑστιοῦχον ἐς πόλιν.
<br>τοιαῦτά σου, λυπεῖς γάρ, ὥστε τοξότης
<br>ἀφῆκα θυμῷ, καρδίας τοξεύματα   1085
<br>βέβαια, τῶν σὺ θάλπος οὐχ ὑπεκδραμεῖ.
<br>ὦ παῖ, σὺ δ᾽ ἡμᾶς ἄπαγε πρὸς δόμους, ἵνα
<br>τὸν θυμὸν οὗτος ἐς νεωτέρους ἀφῇ,
<br>καὶ γνῷ τρέφειν τὴν γλῶσσαν ἡσυχαιτέραν
<br>τὸν νοῦν τ᾽ ἀμείνω τῶν φρενῶν ἢ νῦν φέρει.  1090

**Χορός**
<br>ἁνήρ, ἄναξ, βέβηκε δεινὰ θεσπίσας·
<br>ἐπιστάμεσθα δ᾽, ἐξ ὅτου λευκὴν ἐγὼ
<br>τήνδ᾽ ἐκ μελαίνης ἀμφιβάλλομαι τρίχα,
<br>μή πώ ποτ᾽ αὐτὸν ψεῦδος ἐς πόλιν λακεῖν.

**Κρέων**
<br>ἔγνωκα καὐτὸς καὶ ταράσσομαι φρένας.    1095
<br>τό τ᾽ εἰκαθεῖν γὰρ δεινόν, ἀντιστάντα δὲ
<br>ἄτῃ πατάξαι θυμὸν ἐν δεινῷ πάρα.

**Χορός**
<br>εὐβουλίας δεῖ, παῖ Μενοικέως, λαβεῖν.

**Κρέων**
<br>τί δῆτα χρὴ δρᾶν; φράζε. πείσομαι δ᾽ ἐγώ.

**Χορός**
<br>ἐλθὼν κόρην μὲν ἐκ κατώρυχος στέγης 1100
<br>ἄνες, κτίσον δὲ τῷ προκειμένῳ, τάφον.

**Κρέων**
<br>καὶ ταῦτ᾽ ἐπαινεῖς καὶ δοκεῖς παρεικαθεῖν;

**Χορός**
<br>ὅσον γ᾽, ἄναξ, τάχιστα· συντέμνουσι γὰρ
<br>θεῶν ποδώκεις τοὺς κακόφρονας βλάβαι.

**Κρέων**
<br>οἴμοι· μόλις μέν, καρδίας δ᾽ ἐξίσταμαι  1105
<br>τὸ δρᾶν· ἀνάγκῃ δ᾽ οὐχὶ δυσμαχητέον.

**Χορός**
<br>δρᾶ νυν τάδ᾽ ἐλθὼν μηδ᾽ ἐπ᾽ ἄλλοισιν τρέπε.

**Κρέων**
<br>ὧδ᾽ ὡς ἔχω στείχοιμ᾽ ἄν· ἴτ᾽ ἴτ᾽ ὀπάονες,
<br>οἵ τ᾽ ὄντες οἵ τ᾽ ἀπόντες, ἀξίνας χεροῖν
<br>ὁρμᾶσθ᾽ ἑλόντες εἰς ἐπόψιον τόπον.  1110
<br>ἐγὼ δ᾽, ἐπειδὴ δόξα τῇδ᾽ ἐπεστράφη,
<br>αὐτός τ᾽ ἔδησα καὶ παρὼν ἐκλύσομαι.
<br>δέδοικα γὰρ μὴ τοὺς καθεστῶτας νόμους
<br>ἄριστον ᾖ σῴζοντα τὸν βίον τελεῖν.

**Χορός**
<br>πολυώνυμε, Καδμείας νύμφας ἄγαλμα   1115
<br>καὶ Διὸς βαρυβρεμέτα
<br>γένος, κλυτὰν ὃς ἀμφέπεις
<br>Ἰταλίαν, μέδεις δὲ
<br>παγκοίνοις, Ἐλευσινίας
<br>Δῃοῦς ἐν κόλποις, Βακχεῦ Βακχᾶν 1120
<br>ὁ ματρόπολιν Θήβαν
<br>ναιετῶν παρ᾽ ὑγρῶν
<br>Ἰσμηνοῦ ῥείθρων ἀγρίου τ᾽ ἐπὶ σπορᾷ δράκοντος   1125
<br>σὲ δ᾽ ὑπὲρ διλόφου πέτρας στέροψ ὄπωπε
<br>λιγνύς, ἔνθα Κωρύκιαι
<br>στείχουσι νύμφαι Βακχίδες,
<br>Κασταλίας τε νᾶμα.  1130
<br>καί σε Νυσαίων ὀρέων
<br>κισσήρεις ὄχθαι χλωρά τ᾽ ἀκτὰ
<br>πολυστάφυλος πέμπει,
<br>ἀμβρότων ἐπέων
<br>εὐαζόντων Θηβαΐας ἐπισκοποῦντ᾽ ἀγυιάς·  1135
<br>τὰν ἐκ πᾶσαι τιμᾷς ὑπερτάταν πόλεων
<br>ματρὶ σὺν κεραυνίᾳ·
<br>καὶ νῦν, ὡς βιαίας ἔχεται   1140
<br>πάνδαμος πόλις ἐπὶ νόσου,
<br>μολεῖν καθαρσίῳ ποδὶ Παρνασίαν ὑπὲρ κλιτὺν
<br>ἢ στονόεντα πορθμόν.    1145
<br>ἰὼ πῦρ πνειόντων χοράγ᾽ ἄστρων, νυχίων
<br>φθεγμάτων ἐπίσκοπε,
<br>παῖ Διὸς γένεθλον, προφάνηθ᾽
<br>ὦναξ, σαῖς ἅμα περιπόλοις   1150
<br>Θυίαισιν, αἵ σε μαινόμεναι πάννυχοι χορεύουσι
<br>τὸν ταμίαν Ἴακχον.
<br>Ἄγγελος
<br>Κάδμου πάροικοι καὶ δόμων Ἀμφίονος, 1155
<br>οὐκ ἔσθ᾽ ὁποῖον στάντ᾽ ἂν ἀνθρώπου βίον
<br>οὔτ᾽ αἰνέσαιμ᾽ ἂν οὔτε μεμψαίμην ποτέ.
<br>τύχη γὰρ ὀρθοῖ καὶ τύχη καταρρέπει
<br>τὸν εὐτυχοῦντα τόν τε δυστυχοῦντ᾽ ἀεί·
<br>καὶ μάντις οὐδεὶς τῶν καθεστώτων βροτοῖς.   1160
<br>Κρέων γὰρ ἦν ζηλωτός, ὡς ἐμοί, ποτέ,
<br>σώσας μὲν ἐχθρῶν τήνδε Καδμείαν χθόνα
<br>λαβών τε χώρας παντελῆ μοναρχίαν
<br>ηὔθυνε, θάλλων εὐγενεῖ τέκνων σπορᾷ·
<br>καὶ νῦν ἀφεῖται πάντα. τὰς γὰρ ἡδονὰς   1165
<br>ὅταν προδῶσιν ἄνδρες, οὐ τίθημ᾽ ἐγὼ
<br>ζῆν τοῦτον, ἀλλ᾽ ἔμψυχον ἡγοῦμαι νεκρόν.
<br>πλούτει τε γὰρ κατ᾽ οἶκον, εἰ βούλει, μέγα
<br>καὶ ζῆ τύραννον σχῆμ᾽ ἔχων· ἐὰν δ᾽ ἀπῇ
<br>τούτων τὸ χαίρειν, τἄλλ᾽ ἐγὼ καπνοῦ σκιᾶς   1170
<br>οὐκ ἂν πριαίμην ἀνδρὶ πρὸς τὴν ἡδονήν.

**Χορός**
<br>τί δ᾽ αὖ τόδ᾽ ἄχθος βασιλέων ἥκεις φέρων;
<br>Ἄγγελος
<br>τεθνᾶσιν. οἱ δὲ ζῶντες αἴτιοι θανεῖν.

**Χορός**
<br>καὶ τίς φονεύει; τίς δ᾽ ὁ κείμενος; λέγε.
<br>Ἄγγελος
<br>Αἵμων ὄλωλεν· αὐτόχειρ δ᾽ αἱμάσσεται.   1175

**Χορός**
<br>πότερα πατρῴας ἢ πρὸς οἰκείας χερός;
<br>Ἄγγελος
<br>αὐτὸς πρὸς αὑτοῦ, πατρὶ μηνίσας φόνου.

**Χορός**
<br>ὦ μάντι, τοὔπος ὡς ἄρ᾽ ὀρθὸν ἤνυσας.
<br>Ἄγγελος
<br>ὡς ὧδ᾽ ἐχόντων τἄλλα βουλεύειν πάρα.

**Χορός**
<br>καὶ μὴν ὁρῶ τάλαιναν Εὐρυδίκην ὁμοῦ 1180
<br>δάμαρτα τὴν Κρέοντος. ἐκ δὲ δωμάτων
<br>ἤτοι κλύουσα παιδὸς ἢ τύχῃ πάρα.
<br>Εὐρυδίκη
<br>ὦ πάντες ἀστοί, τῶν λόγων ἐπῃσθόμην
<br>πρὸς ἔξοδον στείχουσα, Παλλάδος θεᾶς
<br>ὅπως ἱκοίμην εὐγμάτων προσήγορος.   1185
<br>καὶ τυγχάνω τε κλῇθρ᾽ ἀνασπαστοῦ πύλης
<br>χαλῶσα καί με φθόγγος οἰκείου κακοῦ
<br>βάλλει δι᾽ ὤτων· ὑπτία δὲ κλίνομαι
<br>δείσασα πρὸς δμωαῖσι κἀποπλήσσομαι
<br>ἀλλ᾽ ὅστις ἦν ὁ μῦθος αὖθις εἴπατε· 1190
<br>κακῶν γὰρ οὐκ ἄπειρος οὖσ᾽ ἀκούσομαι.
<br>Ἄγγελος
<br>ἐγώ, φίλη δέσποινα, καὶ παρὼν ἐρῶ
<br>κοὐδὲν παρήσω τῆς ἀληθείας ἔπος.
<br>τί γάρ σε μαλθάσσοιμ᾽ ἂν ὧν ἐς ὕστερον
<br>ψεῦσται φανούμεθ᾽; ὀρθὸν ἁλήθει᾽ ἀεί.   1195
<br>ἐγὼ δὲ σῷ ποδαγὸς ἑσπόμην πόσει
<br>πεδίον ἐπ᾽ ἄκρον, ἔνθ᾽ ἔκειτο νηλεὲς
<br>κυνοσπάρακτον σῶμα Πολυνείκους ἔτι·
<br>καὶ τὸν μέν, αἰτήσαντες ἐνοδίαν θεὸν
<br>Πλούτωνά τ᾽ ὀργὰς εὐμενεῖς κατασχεθεῖν  1200
<br>λούσαντες ἁγνὸν λουτρόν, ἐν νεοσπάσιν
<br>θαλλοῖς ὃ δὴ λέλειπτο συγκατῄθομεν,
<br>καὶ τύμβον ὀρθόκρανον οἰκείας χθονὸς
<br>χώσαντες αὖθις πρὸς λιθόστρωτον κόρης
<br>νυμφεῖον Ἅιδου κοῖλον εἰσεβαίνομεν. 1205
<br>φωνῆς δ᾽ ἄπωθεν ὀρθίων κωκυμάτων
<br>κλύει τις ἀκτέριστον ἀμφὶ παστάδα,
<br>καὶ δεσπότῃ Κρέοντι σημαίνει μολών.
<br>τῷ δ᾽ ἀθλίας ἄσημα περιβαίνει βοῆς
<br>ἕρποντι μᾶλλον ἆσσον, οἰμώξας δ᾽ ἔπος   1210
<br>ἵησι δυσθρήνητον· ὦ τάλας ἐγώ,
<br>ἆρ᾽ εἰμὶ μάντις; ἆρα δυστυχεστάτην
<br>κέλευθον ἕρπω τῶν παρελθουσῶν ὁδῶν;
<br>παιδός με σαίνει φθόγγος. ἀλλὰ πρόσπολοι,
<br>ἴτ᾽ ἆσσον ὠκεῖς καὶ παραστάντες τάφῳ    1215
<br>ἀθρήσαθ᾽, ἁρμὸν χώματος λιθοσπαδῆ
<br>δύντες πρὸς αὐτὸ στόμιον, εἰ τὸν Αἵμονος
<br>φθόγγον συνίημ᾽ ἢ θεοῖσι κλέπτομαι.
<br>Ἄγγελος
<br>τάδ᾽ ἐξ ἀθύμου δεσπότου κελευσμάτων
<br>ἠθροῦμεν· ἐν δὲ λοισθίῳ τυμβεύματι  1220
<br>τὴν μὲν κρεμαστὴν αὐχένος κατείδομεν,
<br>βρόχῳ μιτώδει σινδόνος καθημμένην,
<br>τὸν δ᾽ ἀμφὶ μέσσῃ περιπετῆ προσκείμενον,
<br>εὐνῆς ἀποιμώζοντα τῆς κάτω φθορὰν
<br>καὶ πατρὸς ἔργα καὶ τὸ δύστηνον λέχος.  1225
<br>ὁ δ᾽ ὡς ὁρᾷ σφε, στυγνὸν οἰμώξας ἔσω
<br>χωρεῖ πρὸς αὐτὸν κἀνακωκύσας καλεῖ·
<br>ὦ τλῆμον, οἷον ἔργον εἴργασαι· τίνα
<br>νοῦν ἔσχες; ἐν τῷ συμφορᾶς διεφθάρης;
<br>ἔξελθε, τέκνον, ἱκέσιός σε λίσσομαι.    1230
<br>τὸν δ᾽ ἀγρίοις ὄσσοισι παπτήνας ὁ παῖς,
<br>πτύσας προσώπῳ κοὐδὲν ἀντειπών, ξίφους
<br>ἕλκει διπλοῦς κνώδοντας. ἐκ δ᾽ ὁρμωμένου
<br>πατρὸς φυγαῖσιν ἤμπλακ᾽· εἶθ᾽ ὁ δύσμορος
<br>αὑτῷ χολωθείς, ὥσπερ εἶχ᾽, ἐπενταθεὶς   1235
<br>ἤρεισε πλευραῖς μέσσον ἔγχος, ἐς δ᾽ ὑγρὸν
<br>ἀγκῶν᾽ ἔτ᾽ ἔμφρων παρθένῳ προσπτύσσεται.
<br>καὶ φυσιῶν ὀξεῖαν ἐκβάλλει ῥοὴν
<br>λευκῇ παρειᾷ φοινίου σταλάγματος.
<br>κεῖται δὲ νεκρὸς περὶ νεκρῷ, τὰ νυμφικὰ 1240
<br>τέλη λαχὼν δείλαιος εἰν Ἅιδου δόμοις,
<br>δείξας ἐν ἀνθρώποισι τὴν ἀβουλίαν
<br>ὅσῳ μέγιστον ἀνδρὶ πρόσκειται κακόν.

**Χορός**
<br>τί τοῦτ᾽ ἂν εἰκάσειας; ἡ γυνὴ πάλιν
<br>φρούδη, πρὶν εἰπεῖν ἐσθλὸν ἢ κακὸν λόγον.   1245
<br>Ἄγγελος
<br>καὐτὸς τεθάμβηκ᾽· ἐλπίσιν δὲ βόσκομαι
<br>ἄχη τέκνου κλύουσαν ἐς πόλιν γόους
<br>οὐκ ἀξιώσειν, ἀλλ᾽ ὑπὸ στέγης ἔσω
<br>δμωαῖς προθήσειν πένθος οἰκεῖον στένειν.
<br>γνώμης γὰρ οὐκ ἄπειρος, ὥσθ᾽ ἁμαρτάνειν.    1250

**Χορός**
<br>οὐκ οἶδ᾽· ἐμοὶ δ᾽ οὖν ἥ τ᾽ ἄγαν σιγὴ βαρὺ
<br>δοκεῖ προσεῖναι χἠ μάτην πολλὴ βοή.
<br>Ἄγγελος
<br>ἀλλ᾽ εἰσόμεσθα, μή τι καὶ κατάσχετον
<br>κρυφῇ καλύπτει καρδίᾳ θυμουμένῃ,
<br>δόμους παραστείχοντες· εὖ γὰρ οὖν λέγεις,   1255
<br>καὶ τῆς ἄγαν γάρ ἐστί που σιγῆς βάρος.

**Χορός**
<br>καὶ μὴν ὅδ᾽ ἄναξ αὐτὸς ἐφήκει
<br>μνῆμ᾽ ἐπίσημον διὰ χειρὸς ἔχων,
<br>εἰ θέμις εἰπεῖν, οὐκ ἀλλοτρίαν
<br>ἄτην, ἀλλ᾽ αὐτὸς ἁμαρτών.   1260

**Κρέων**
<br>ἰὼ
<br>φρενῶν δυσφρόνων ἁμαρτήματα
<br>στερεὰ θανατόεντ᾽,
<br>ὦ κτανόντας τε καὶ
<br>θανόντας βλέποντες ἐμφυλίους.
<br>ὤμοι ἐμῶν ἄνολβα βουλευμάτων.   1265
<br>ἰὼ παῖ, νέος νέῳ ξὺν μόρῳ
<br>αἰαῖ αἰαῖ,
<br>ἔθανες, ἀπελύθης
<br>ἐμαῖς οὐδὲ σαῖς δυσβουλίαις.

**Χορός**
<br>οἴμ᾽ ὡς ἔοικας ὀψὲ τὴν δίκην ἰδεῖν. 1270

**Κρέων**
<br>οἴμοι,
<br>ἔχω μαθὼν δείλαιος· ἐν δ᾽ ἐμῷ κάρᾳ
<br>θεὸς τότ᾽ ἄρα τότε μέγα βάρος μ᾽ ἔχων
<br>ἔπαισεν, ἐν δ᾽ ἔσεισεν ἀγρίαις ὁδοῖς,
<br>οἴμοι, λακπάτητον ἀντρέπων χαράν.   1275
<br>φεῦ φεῦ, ὦ πόνοι βροτῶν δύσπονοι.
<br>Ἐξάγγελος
<br>ὦ δέσποθ᾽, ὡς ἔχων τε καὶ κεκτημένος,
<br>τὰ μὲν πρὸ χειρῶν τάδε φέρων, τὰ δ᾽ ἐν δόμοις
<br>ἔοικας ἥκειν καὶ τάχ᾽ ὄψεσθαι κακά. 1280

**Κρέων**
<br>τί δ᾽ ἔστιν αὖ κάκιον ἐκ κακῶν ἔτι;
<br>Ἐξάγγελος
<br>γυνὴ τέθνηκε, τοῦδε παμμήτωρ νεκροῦ,
<br>δύστηνος, ἄρτι νεοτόμοισι πλήγμασιν.

**Κρέων**
<br>ἰώ.
<br>ἰὼ δυσκάθαρτος Ἅιδου λιμήν,
<br>τί μ᾽ ἄρα τί μ᾽ ὀλέκεις;    1285
<br>ὦ κακάγγελτά μοι
<br>προπέμψας ἄχη, τίνα θροεῖς λόγον;
<br>αἰαῖ, ὀλωλότ᾽ ἄνδρ᾽ ἐπεξειργάσω.
<br>τί φής, παῖ; τίν᾽ αὖ λέγεις μοι νέον,
<br>αἰαῖ αἰαῖ,  1290
<br>σφάγιον ἐπ᾽ ὀλέθρῳ
<br>γυναικεῖον ἀμφικεῖσθαι μόρον;

**Χορός**
<br>ὁρᾶν πάρεστιν· οὐ γὰρ ἐν μυχοῖς ἔτι.

**Κρέων**
<br>οἴμοι,
<br>κακὸν τόδ᾽ ἄλλο δεύτερον βλέπω τάλας.   1295
<br>τίς ἄρα, τίς με πότμος ἔτι περιμένει;
<br>ἔχω μὲν ἐν χείρεσσιν ἀρτίως τέκνον,
<br>τάλας, τὸν δ᾽ ἔναντα προσβλέπω νεκρόν.
<br>φεῦ φεῦ μᾶτερ ἀθλία, φεῦ τέκνον.    1300
<br>Ἐξάγγελος
<br>ἡ δ᾽ ὀξυθήκτῳ βωμία περὶ ξίφει
<br>λύει κελαινὰ βλέφαρα, κωκύσασα μὲν
<br>τοῦ πρὶν θανόντος Μεγαρέως κλεινὸν λάχος,
<br>αὖθις δὲ τοῦδε, λοίσθιον δὲ σοὶ κακὰς
<br>πράξεις ἐφυμνήσασα τῷ παιδοκτόνῳ.   1305

**Κρέων**
<br>αἰαῖ αἰαῖ,
<br>ἀνέπταν φόβῳ. τί μ᾽ οὐκ ἀνταίαν
<br>ἔπαισέν τις ἀμφιθήκτῳ ξίφει;
<br>δείλαιος ἐγώ, αἰαῖ, 1310
<br>δειλαίᾳ δὲ συγκέκραμαι δύᾳ.
<br>Ἐξάγγελος
<br>ὡς αἰτίαν γε τῶνδε κἀκείνων ἔχων
<br>πρὸς τῆς θανούσης τῆσδ᾽ ἐπεσκήπτου μόρων

**Κρέων**
<br>ποίῳ δὲ κἀπελύσατ᾽ ἐν φοναῖς τρόπῳ;
<br>Ἐξάγγελος
<br>παίσας ὑφ᾽ ἧπαρ αὐτόχειρ αὑτήν, ὅπως    1315
<br>παιδὸς τόδ᾽ ᾔσθετ᾽ ὀξυκώκυτον πάθος.

**Κρέων**
<br>ὤμοι μοι, τάδ᾽ οὐκ ἐπ᾽ ἄλλον βροτῶν
<br>ἐμᾶς ἁρμόσει ποτ᾽ ἐξ αἰτίας.
<br>ἐγὼ γάρ σ᾽ ἐγὼ ἔκανον, ὢ μέλεος,
<br>ἐγώ, φάμ᾽ ἔτυμον. ἰὼ πρόσπολοι, 1320
<br>ἄγετέ μ᾽ ὅτι τάχιστ᾽, ἄγετέ μ᾽ ἐκποδών,
<br>τὸν οὐκ ὄντα μᾶλλον ἢ μηδένα.   1325

**Χορός**
<br>κέρδη παραινεῖς, εἴ τι κέρδος ἐν κακοῖς.
<br>βράχιστα γὰρ κράτιστα τἀν ποσὶν κακά.

**Κρέων**
<br>ἴτω ἴτω,
<br>φανήτω μόρων ὁ κάλλιστ᾽ ἔχων
<br>ἐμοὶ τερμίαν ἄγων ἁμέραν    1330
<br>ὕπατος· ἴτω ἴτω,
<br>ὅπως μηκέτ᾽ ἆμαρ ἄλλ᾽ εἰσίδω.

**Χορός**
<br>μέλλοντα ταῦτα. τῶν προκειμένων τι χρὴ μέλειν
<br>πράσσειν. μέλει γὰρ τῶνδ᾽ ὅτοισι χρὴ μέλειν 1335

**Κρέων**
<br>ἀλλ᾽ ὧν ἐρῶ, τοιαῦτα συγκατηυξάμην.

**Χορός**
<br>μή νυν προσεύχου μηδέν· ὡς πεπρωμένης
<br>οὐκ ἔστι θνητοῖς συμφορᾶς ἀπαλλαγή.

**Κρέων**
<br>ἄγοιτ᾽ ἂν μάταιον ἄνδρ᾽ ἐκποδών,
<br>ὅς, ὦ παῖ, σέ τ᾽ οὐχ ἑκὼν κάκτανον  1340
<br>σέ τ᾽ αὖ τάνδ᾽, ὤμοι μέλεος, οὐδ᾽ ἔχω
<br>ὅπᾳ πρὸς πότερα κλιθῶ· πάντα γὰρ
<br>λέχρια τἀν χεροῖν, τὰ δ᾽ ἐπὶ κρατί μοι  1345
<br>πότμος δυσκόμιστος εἰσήλατο.

**Χορός**
<br>πολλῷ τὸ φρονεῖν εὐδαιμονίας
<br>πρῶτον ὑπάρχει. χρὴ δὲ τά γ᾽ εἰς θεοὺς
<br>μηδὲν ἀσεπτεῖν. μεγάλοι δὲ λόγοι    1350
<br>μεγάλας πληγὰς τῶν ὑπεραύχων
<br>ἀποτίσαντες
<br>γήρᾳ τὸ φρονεῖν ἐδίδαξαν.
<br>